{"1": "Pyɛ de Obadya a di e negwi-ywey.\nPyɛ de Darwey Dagwi Darwey a ha e ra vwêl Ɛdɔm à yemo.\n\n(Yirm", "2": "Dagwi Darwey a ha na vwêl Ɛdɔm o, a ye,\n“Mê tɛ̀ hwo sè kesɛl e ji yére bemat jey mwa,\nbê byɛs o tyɔng wɛt.", "3": "Dâk kaa mo ha ga kwɛlɛng hwo.\nLɔ mo ha sé e rak o e sǎs beraku, yaga ano hwà yâng tó mo,\n‘E wa de ê kyɛm a hwɔtɔ me vey e vwel ɛ?’", "4": "Mwa ano de hwà lɔk lɔ mo\ne rak o ding-ding sede rɛngɛ̂ kim,\nde ha sé a hwo sede ha wɔ̀ wul netangacɛn e lagwi,\nyi e hwomo mê hwɔtɔ hwo vey e vwel.", "5": "Ka sede begbik be vey e lɔ mo naturuk,\nyɛn e hashe pyɛ́ de yɛn e simo zɔng.\nJeng de bemat be wɔ̀ vos nèy anap,\nyɛn e tɛrɛs ɛ nemɔ mo wɛt a?\nKo di, bemât repugu mo ba ga yishing hwo haalal!", "6": "À yin yerê Esau, ba ga pɛgɛt hin ngyɛ̄k-ngyɛk\nba hashe pyɛ̂ nedanerey mwa.", "7": "Bemât gafiri min ba ga kwɛlɛng hin,\nba ga ro in e yɛnɛ̂ vwel min.\nBemat de bá kana sè sangal tyang na yin\nba ga di wɛng e ra yin.\nBesa mo de yin á kana re pyɛ́ e shǐ hining na yɛn,\nba ga tɛ̀ a yin segun;\nko yin ê tɔk pyɛ de yɛn a ra wɛt.", "8": "Dagwi Darwey a ye:\nE jeng o mê wey na bemât netsitsɛng mwa yi e Ɛdɔm,\nko mê fugut vê tɔk mɛn mwa yi e Raku Esau.", "9": "À Teman, besuga mo bê vo bengyip,\nko bê wey na kawɛ mwat de a sé e Raku Esau.", "10": "Yaga mɔbɔs na neves de ba ra a gwa mo Yakɔp,\nhwô vo rekyen sizɔng,\nbê wey na yin neshey gbak-gbak.", "11": "Yin a tumal e hagat,\ne jeng de yére dyuk ya sé kwɔrɔs ri ruhûp Yɛrusalɛm,\nya hashe pyɛ̂ nedanerêy rɛ,\nko ya gas yɛ e ji mɛn na masâ sesek.\nYin á sè tyɛng na yére yane mo arɔng.", "12": "Yin a yâng shɛgɛsh begwa min\ne jeng negbang mɛn wɛt.\nYin a yâng feng e ra BeYuda\ne jeng de ba wey na yɛn wɛt.\nYin a yâng dak kaa\ne jeng reyɔm mɛn wɛt.", "13": "Yin a yâng yel e ri gbɔng repomô bemat hom\ne jeng rezot mɛn wɛt.\nYin arɔng yin a yâng shɛgɛsh râ neves mɛn\ne jeng rezot mɛn wɛt.\nYin a yâng hashe pyɛ̂ nedanerey mɛn\ne jeng rezot mɛn wɛt.", "14": "Yin a yâng tumal e gasâng gwong na yin a vos vemo de be tele,\nyin a yâng to nása hɛn e vɔ bemât repugu mɛn,\ne jeng reyɔm mɛn wɛt.", "15": "Jeng ya ga vey bagat de Dagwi Darwey ê ra a yére bemat jey mwa shɔt.\nÀ Ɛdɔm, pyɛ de hwà ra, bê tala hwo pyɔ̌n yɛ.\nTomong mo bê raa hwo.", "16": "Sede remo de bemat hom ba ga sɔ nshî tabak mɛn e rahwol hom wo jɛrɛ,\nano de mwa yére bemat jey de ba gwɔrɔ hɛn bê sɔ nshî tabak hɛn arɔng.\nYɛn ê sɔ, be ye fip à nɛ,\nko bê vɔk be kyè, be wɔ̀ vusa hɛn vit.", "17": "Ko behak bê wɔ̀ dal e Raku Siyɔn,\nkwɔn o hê sè hê jɛrɛ.\nBeYakɔp bê to sey ɛ vwêl\nvemo de bà kana sey ɛ vwel mɛn.", "18": "BeYakɔp bê sè sede kya,\nko BeYɔsɛf bê sè sede lêm kya,\nBeEsau bê sè sede cugul.\nBê tɛ̀ kya e ra yɛn, ko hê wey na yɛn vit.\nVit a WoEsau hwak de ê dal.”\nYaga Dagwi Darwey a ha ano.", "19": "“BeYuda rwa batin bê sey ɛ berakû Ɛdɔm be sangal ɛ.\nVemo de ba sé e fwɔ̂ berahwôl rwa rak bê sey ɛ vwêl BeFilisti be sangal ɛ.\nBeIsrayɛl bê sey ɛ yɛnɛ̂ bavwêl Ɛfrayim na Samariya be sangal ɛ.\nBeBɛnyamin bê sey ɛ Gileyat be sangal ɛ.", "20": "BeIsrayɛl rwa bato bê toyo,\nbê sey ɛ vwêl Finikya vɔk e Zarɛfat.\nBemât Yɛrusalɛm de ba sé e de sesam e Sardis,\nbê sey ɛ bapomô Yuda rwa batin.", "21": "Besuga bê wɔ̀ tut e ra Raku Siyɔn\nko bê re negwɔm e ra Raku Esau.\nKo Dagwi Darwey pyɛ mɛ ê sè Gbɔng Gwɔ̀m.”"}
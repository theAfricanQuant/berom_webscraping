{"1": "Wet in betong à yin BeIsrayɛl\nna lwɛlɛ̂ sin de mê ra e ra yin,", "2": "“Zîng hwông Israyɛl a ga gaba,\nê sang to sogo wɛt!\nBa ga kyini hɛ e dyɛngɛ e vwel,\nko vit à mwat de ê sɛlɛ na a sogo hɛ cik.”", "3": "Darwey Dagwi Darwey a ye,\n“Gbɔng repomô Israyɛl de bemât como gu rining ba nusu,\nko bemat naga zɔng de ba toyo.\nGbɔng repomo mo rehak de bemât como naga ba nusu,\nko kuru zɔng de ba toyo.”", "4": "Dagwi Darwey a yâng BeIsrayɛl,\n“Vey in na me, na yin a vɔk neken.", "5": "Yin kwon jama Bet-Ɛl, kɛ yin wɔ yel e Gilgal,\nkɛ yin ye dɔ vɔk e Bɛɛr-Sheba wɛt.\nYaga mwin, bê hashe bemât Gilgal vɔk e de sesam,\nko Bet-Ɛl arɔng wô tɛ́ ɛ yapyi.”", "6": "Vey in na Dagwi Darwey, na yin a vɔk neken.\nKa ano wɛt, yɛ̀ ê takla sede kya e lɔ̂ Yɔsɛf,\nko hê re lɔ̂ Bet-Ɛl, vit a mwât rimî hɛ.", "7": "Gawey e ra yin,\nyin de yin e tsip shɔt sana gas badu e tē,\nyin e mɔt bemat sana ra necik.", "8": "A sé e Dagwi de a yong netangacɛ̂n lɔ-gyɛng,\nnɛ̀ a gwocongot na nèy o tanga mwât jàma na vu mɛ.\nE sege jêy lwil mwangalang vɔk e yê negbey,\nano arɔng e sege nagwi vɔk e naturuk.\nE yɛ de e yila nshî gworep,\nko e to shushu nɛ e ra jey.\nReza mɛ à rēmo ngan: Dagwi Darwey!", "9": "E tɛ̀ vemo de ba vɔk gap be wey,\nko e wey na nekwɔn dal.", "10": "Yin e kyɛ́ in mwakuk de e gyong in e ruhûp repomo,\nko yin e bɛɛ wo hâ tsak o sede pyɛ byɛm-byɛm.", "11": "Yin e tak a bepɛng,\nko yin e sey ɛ pyɛ̂ yeneng mɛn na gap,\nyaga ano, yin ê tik nà sangal e beduk beta berat de yin a lɔk,\nyin ê tik nà sɔ nshî anap nerat yi e bě rat de yin a tus.", "12": "Ma tɔk yerê nevês banɛn min,\ntanga ne pyɛ́ vyes de yin a ga ragas.\nYin e tak a vê cik, yin e seres dyâm bâng nu,\nna yin a dulus bepɛng e beduk shɔt.", "13": "Yaga ano, bare hin, a dal naka yin a bang nenu min yuu,\nyaga jeng o ya sé vyes!", "14": "Jama hin nerat, ko neves wɛt,\nna yin a vɔk neken.\nYi ano, Dagwi Darwey, Dagwi Dâ Jey Mwa, ê sè na yin mwin,\nsede remo de yin e tē a sé na yin.", "15": "Kyɛ́ in neves, tɛ̀ in yey na nerat,\ndopse gas in badu e tē e beduk shɔt.\nGyeng Dagwi Darwey, Dagwi Dâ Jey Mwa,\nê wok nemwishish bwang yerê Yɔsɛf.", "16": "Yaga ano, Darwey Dagwi Darwey, Dagwi Dâ Jey Mwa a ye,\n“Bê dak sekun e nehyok bapomo mwa.\nBê tē: Yaa kukuuk!\nBê rini bemât cap na be wɔ̂ sesîn\nmwa na yɛn vemo de ba tɔk râ lwɛlɛ̂ sesin yɔkyɔk.", "17": "Bê dak sekun e bě anap mwa,\nyaga ma sé kyè wɔ kwey e tē min.”\nDagwi Darwey a ha ano.", "18": "Gawey e ra yin, yin de yin á kana tɛ̀ yey\ne ra tuk de Dagwi Darwey ê ba vey!\nYaga sɛ de yin e simo yin di tuk Dagwi ɛ?\nHê sè a yin mwangalang — hê sè gbey wɛt.", "19": "Sede jeng de mwat a sè tele yi na gukum,\nko a de wɔ̀ man gbǎm na beyar!\nSede mwat de a vɛ hɛ e lɔ, a ye yìk à vwarâ duk,\nko gwɔ̄m wo vɔk wo rot ɛ!", "20": "Jeng Dagwi Darwey yê sè mwangalang ko gbey wɛt,\nyê vɔk lwil ko negbey wɛt.", "21": "“Me kyɛ́ me nzem de yin e ragas a me,\nna sé pyɛ byɛm-byɛm na me!\nKo me vɔk yey pyɛng na netula min wɛt.", "22": "Mwa ano de yin e vɛ̀sɛ a me na nɔrɔ̂ yas de be rangas na hê pyɛ̂ yeneng,\nko me sey yɛ wɛt.\nMwa ano de yin e bang yas naka na ye mɔsɔ,\nna yin a vey nɔng me nɔrɔ̂ yɛ yaga sangâl netyang,\nko me sey yɛ wɛt.", "23": "Kyè in e jey na râ lɛlɛ de yin e dɛrɛ a me betong na vɛ.\nMe simo me wok râ yōm min wɛt.", "24": "Tik na yin a sǎ e de gâs badu e tē,\nsede nshi de ne tele e rɔt,\nRagas hin necik,\nsede rɔt de he sang hworok wɛt.”", "25": "“À yin BeIsrayɛl! Yin á nɔng me nɔrɔ̂ yas kɛ hê bwang pyɛ́ detidetu e neshey kuru banaas de ma kyè na yin e hey a?", "26": "Yin ê jut Sakut, gwɔ̀m min, na Kaiwan, dagwî netangacɛn, pyɛ sekwit de yin a yong a bato min, yin a re reyɔ̂m kyé na yɛ.", "27": "Yaga ano, mê kyè na yin vɔk e de sesam e vwel de ha sé e nuyêl Damaskus.” Dagwi Darwey, de reza mɛ à Dagwi Dâ Jey Mwa a ye ano."}
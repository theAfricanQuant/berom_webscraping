{"1": "Ɛlihu a hanat a ye,", "2": "“Wok in ha hom, à yin bemât netsitsɛng,\nyin wet betong na me, à yin bemât tɔk.", "3": "Fwong gwo mara ha,\nsede remo de nu he mara netâ pyɛ̂ re.", "4": "Tik wot kasa pyɛ de ya sé tyɛng;\ntik wot yong ɛ̀ pyɛ de ya té e tē mot.", "5": "Iyɔp a ga ye, a sé cik,\nko Dagwi a ga sey ɛ̀ pyɛ de ya sé myɛ.", "6": "A ye mwa ano de vit a hɛ na nɛn,\nko ba bara hɛ e ji bemât bɔs;\nrām mɛ hê tɛ̀ tyang wɛt,\nmwa ano de vit a hɛ na nɛn.", "7": "Wa a sé sede Iyɔp ɛ!\nE sɔ byɛ̂s bemat sede nshi,", "8": "e sangal na bemât ragas neves,\ne kyè tanga bemât banɛn.", "9": "A ye, ‘Mwat ê sey pyɔlɔ cak wɛt,\nna a vɔk yey pyɛng na Dagwi.’", "10": "Yaga ano, à yin bekaan-tɔk, wet in betong na me,\nDagwi e ra pyɛ vyes ko tyɔng wɛt,\nyɛ de a sé Wo Reto Mwa e sang buru wɛt.", "11": "E tala mwat tyɛng na pyɛ de a ra,\ne tɛ̀ negwɔn mɛ ne raa hɛ.", "12": "A sé tsak o, Dagwi ê ra pyɛ vyes wɛt,\nyɛ Wo Reto Mwa ê ye wek e gâs badu e tē wɛt.", "13": "Wa, a tɛ̀ ɛ wo nuyêl vwel ɛ?\nKo wa de a nɔng ɛ jey mwa e vwɔ mɛ ɛ?", "14": "Ka sede ê jut gabik vɔk na yɛ,\na toyo na nesong mɛ,", "15": "ka mwa vê neken bê yang kushu,\nbê yâng to ɛn fongol.", "16": "Wok ngan, ka sede hwà sé kaan-tɔk,\nwet betong na pyɛ de mê ha.", "17": "Mwat de e kyɛ́ ɛ gâs badu e tē ê re negwɔm a?\nHwô tɛ̀ sekûn Dagwi de a sé cik, de a vɔk gap a?", "18": "E yɛ de e yâng gbɔng gwɔ̀m, ‘Hwà sé yapyi!’\nKo bemât nuyel, ‘Yin a sé beves.’", "19": "E dura simô to e ra nèy lɔ gwɔ̀m\nkɛ e dura nerat vɔk na bedaberey e ra bepɛng wɛt,\nyaga yɛn mwa ba sé fwôm vɔ mɛ.", "20": "Be pere ku ziri,\nnakabadem reku re vos bemat hák.\nBa ga pat bemat e negwɔm,\nko a sé yi na mwasi wɛt.", "21": "Bayîs Dagwi be bɛrɛng negwɔn mwasi,\nko be bɛrɛng kwɛngɛl mɛ arɔng.", "22": "Vit a lwil kɛ lwîl mwangalang\nde bemât ragas neves bê lɛrɛ hɛn ɛ.", "23": "A tɛ̀ jeng\nde mwat hwak ê tumal e nuyel mɛ yaga shɔt wɛt.", "24": "E shara vemo de ba vɔk gap vit a ngyɛgɛt,\nko e tɛ̀ behak e to mɛn.", "25": "Sede remo de a tɔk tomong mɛn,\ne pere ye rík na yɛn naturuk ko e wey na yɛn.", "26": "E dak bemat beves,\ne nuyel bemat,", "27": "yaga ba ga ye rɛng yi e raa mɛ,\nka ba gyeng gwong mɛ ko tyɔng wɛt.", "28": "Ano yɛn a tɛ̀ toshô bemat bepɛng he wɔ́ na yɛ,\nko a wok sesîn vemo de ba tak a yɛn.", "29": "Ka sede Dagwi a wey ɛ yuu,\nwa ê gang ɛ na shɔt ɛ?\nKa sede a lɛrɛ bayis mɛ,\nwa ê kyɛm a di ɛ ɛ?\nKɛ a sé yerê bemat jey kɛ mwat ayi ɛ?", "30": "Yaga na mwat de e sap Dagwi wɛt a re negwɔm wɛt,\nê yang rense bemat na segun.", "31": "Mwat hwak a ga kyɛm a yâng Dagwi,\nBa dɔnɔ me, mê to ra nɛn wɛt,", "32": "basa a me pyɛ de ma tɔk wɛt,\nka sede ma ga ra a hwo nɛn,\nmê to ra wɛt a?", "33": "Ko sɛ̌ hwô ye, a sé gbing-gbing na Dagwi a ra shɔt,\na remo de hwà kyɛ́ o pyɛ de a sé ra a re?\nE hwo wɛ, de hwô kasa ko e me wɛt.\nYaga ano, dura a me pyɛ de hwà tɔk.", "34": "Bemât tɔk kɛ mwât netsitsɛng,\nde ba wok me, bê ye,", "35": "‘Hâ Iyɔp ha vɔk to wɛt,\nneha mɛ vit a pyɛ jut e nɛ.’", "36": "Tik na be mara Iyɔp vɔk e tala mo,\nyaga e toyo na hanat sede bemat beves.", "37": "E rà nɛn de a vɔk e to sogso nehywɛ,\ne nuyel mot mwa e shɛgɛsh,\ne ha neha mɛ ne repugu vɔk na Dagwi.”"}
{"1": "Há de Dagwi Darwey a ha a Yɔwɛl Pɛtuwɛl.", "2": "À yin bemakuk, tē in naka,\ntik na kawɛ mwat e ji Yuda a wet betong.\nPyɛ cak yerê yemo ya ga kana té\ne jeng min kɛ e ye beda min a?", "3": "Ha in a nèy min reha mo,\nna yɛn a vey ha a nèy mɛn,\nko nɛ arɔng na rɔda ba ha a zamang de he kyè vey.", "4": "Pyɛ de bètàrmaje ba tɛt ɛ,\nrawal wa re,\npyɛ de rawal wa tɛt ɛ,\nyɔ́rɔ begwòng ya re,\npyɛ de yɔ́rɔ begwòng ya tɛt ɛ,\nyɔ́rɔ wey na pyɛ́ ya re!", "5": "À yin de yin a ga feng siring, sene hin yin tosho!\nÀ yin de yin a ga sɔ nshî anap, dak in sekun!\nYaga siring min wa ga tala hɛ.", "6": "Bemât comô vwel hak ba ga hwo e ra vwel hom,\nba vɔk gap tyɔng wɛt, ko ba dal gâp bara,\nyìn mɛn be re sede ve gukum,\nna jōro sede yê hwâ gukum.", "7": "Yɛn a ga wey na batin cɔ́gɔt anap hom,\nko ba ga tangal batîn regwi hom,\nba ga peshe bebǒk o e vwel,\nba tɛ̀ nelang o ne pɛngɛ.", "8": "À bemat hom, tosho hin sede yorom-hwong e ji berugu sesin,\nde e tosho rekû mwat de e hwono hɛ.", "9": "Vit a pyɛ̂ yeneng kɛ nshî anap\nde bê nára nɔrɔ̂ yɛ e Gbɔng Duk Re Fongol.\nBepiris, yɛn bemât fwom mɛ, be ra sesin.", "10": "Vit a pyɛ́ e hiri,\nsevwel sé ra sesin,\nyaga ba ga wey na pyɛ̂ yeneng vit,\nnèy anap na ga hworok vit a nshi,\nko batîn pat ba ga tē nɔɔshɔsh, vit à něy.", "11": "À yin bemât cap, lashe hin yey,\nà yin de yin e yong hirî anap dak in sekun,\nyaga alkama na baale,\ney, ba ga wey na mwa pyɛ́ de ba how.", "12": "Batîn cɔ́gɔt anap, na vê regwi\nba ga tē nɔɔshɔsh;\nbatîn cɔ́gɔt pomigiranet, na tyet tanga apɛl,\ney, mwa batin cɔ́gɔt ba ga hworos.\nYey pyɛng de bemat o bá kana vɔk\nya ga toyo hɛ e jim.", "13": "À yin bepiris hom,\nyin vemo de yin e ra fwom e gàgbang nása nenɔrɔ̂ yas!\nTɛ̀ in berugû sesin min, na yin tosho.\nWɔ̀ yel in e Gbɔng Duk Re Fongol na yin a pɔl e de sesin!\nVit a pyɛ̂ yeneng kɛ nshî anap\nde bê nára nɔrɔ̂ yɛ e Gbɔng Duk Re Fongol wo Dagwi min.", "14": "Nɔng in nu na bemat be tik rê pyɛ́,\nyila hin bemat mwa e tulâ jɛrɛ!\nTula hin bemakuk,\nna bemât vwel o mwa.\nTula hin e Gbɔng Duk Re Fongol wo Dagwi min,\nna yin a tosho a Dagwi Darwey.", "15": "Áaa waa, à jeng o!\nJeng Dagwi Darwey ya ga vey bagat,\njeng gawey yi na Dagwi Wo Reto Mwa.", "16": "Wot sè bɛrɛng be sè wey na pyɛ̂ re mot\nko wot a tɔk ra pyɛ cak wɛt.\nBe sè wey na yey pyɛng mot e Gbɔng Duk Re Fongol\nwo Dagwi mot.", "17": "Pyɛ́ de ba tus ya kushu e vwel na nehwogot.\nVit a pyɛ̂ yeneng de bê wɔ̀ tik e gban.\nAno, begban de ba ga hala vɛ hal\nba ga gabsa, ba tɛ́ ɛn barin.", "18": "Yas ye rus!\nKàra berɔndɔng be tosho na rezot,\nvit a sehwey yaga vɛ.\nKàra tyīmit ba sé sɔ reyɔm rining o.", "19": "À Dagwi Darwey, ma sé tosho a hwo\nyaga nekwɔn sehwey mwa na batîn cɔ́gɔt ba ga hworos,\nyaga kya ha re yɛ.", "20": "Ngyāma arɔng ya sé tosho a hwo\nyaga nerɔt na ga hworos hwɔ́k-hwɔk,\nkya ha ga re nekwɔn sehwey."}
{"1": "À hwey hom tɛ̀ nehywɛ na netsitsɛng hom,\nwet betong na pyɛ de ma tɔk,", "2": "ano hwô kyɛm hwo dyɛng nehywɛ e há,\nko há mō hê vɔk tɔk.", "3": "Hâ nû hwâ nejwang ha ta rɔɔtɔt sede nshî shok,\nhá mɛ ha sé hyul-hyul ha dal něy mɔmɔ.", "4": "Ko yɛnɛ mɛ he reneng sede cǒ,\nvootot sede wâl bahagat baba.", "5": "Bol mɛ be kyè vɔk e sak,\nbɔrɔs mɛ hé raa gwong wɔ e kwɔ̂n bevuvwel.", "6": "Hwâ nejwang e bare gwông neken wɛt,\ne vusa gwong sana tɔk.", "7": "A nèy hom, wet in betong na me,\nyin ye bam à neha hom wɛt.", "8": "Gyeng to mō yikyik yi na yɛ,\nhwo ka wɔ bagat na kwɔ̂n sangal mɛ wɛt,", "9": "ko sɛ̌ hwô barak nerey mō, hwô tik na neshey mō ne wey,\ne vwɔ̂ mwat de vit a hɛ na nemwishish.", "10": "Bekɛnɛt bê sey ɛ nedanerey mō,\nko tâk reyɔ̂m fwom mō hê wɛrɛ e vɔ yére dyuk,", "11": "e yɛnɛ̂ neken mo, hwô rus,\njeng de rebek mō na banamâ re ba ga sɔ ɛn,", "12": "ko hwô ye, “E sɛ́ ya tɛ̀ ma kyɛ́ me tabak,\nko yey hom ya byɛs gyong ɛ!", "13": "Ma wok fwɔ̂ bemât basa hom wɛt,\nma wet betong na bemât tɔk wɛt.", "14": "Ma sé e nû wey zɔng,\ne nuyel tulâ regyɛng bemat.”", "15": "Tyɛng de hwô sɔ nshî kwɛngɛ mō,\nano de hwô man na hwā mo njumɛ zɔng.", "16": "Hwô wey na nshi mō zɔng-reng,\nsede nshi de ne tele e begwong.", "17": "Nshi mō na sé yaga hwo nju mō zɔng,\nhwo lashe ne na bemat beduk wɛt.", "18": "Tik fwɔ̂-nshi mō gwo sɛ̀ nerat,\nko hwo vɔk yey pyɛng na hwâ nebot mō,", "19": "zɛrɛ mo sede lyop, pyɛ bɛrɛng sede vow,\ntik na tɛ̂ yey mɛ he sè pyɛ yey pyɛng na hwo,\nvɔk yey pyɛng na hwā mo sede be feng na siring.", "20": "À hwey hom, yaga sɛ́ de hwó wunsa hwo na devwes a?\nHwô kura hɛ e gey mō, hwā duk ɛ?", "21": "Begwông mwasi ba sé e bayis Dagwi Darwey,\ne bɛrɛng mwa tomong mɛ.", "22": "Banɛ̂n mwat vwes bê vo ɛ,\nbê vo ɛ e ji renɛn sede non e ji segun.", "23": "Ê ku yaga vît gyêng tó mɛ,\nko gbɔng netɔn mɛ nê wey na yɛ."}
{"1": "Vê wɛng a vemo de be bare na bepɛng!\nE jeng reyɔm, Dagwi Darwey ê sey ɛn,", "2": "ê gyeng ɛn, ko ê tik ɛn beken.\nÊ nɔng ɛn wɛng e vwel o,\nê tik ɛn, be gaba e vwɔ̂ vɛ̂ repugu mɛn wɛt.", "3": "Jeng de be rō ɛn, ê tɛ̀ ɛn tyang,\nko ê turu hɛn.", "4": "Ma ye, “À Dagwi Darwey, ma ga ra a hwo nɛn.\nTosho reyɔm hom, na hwo tɛ̀ me tyang!”", "5": "Bemât repugu hom be tē naka na me wɛt,\nbe tē, “E ba ku nayu ɛ, na be ye bam na yɛ ɛ?”", "6": "Behak mɛn be vɛ̀sɛ tang me show e rak o zɔng,\nko e neyey mɛn be tulsa neha neves e ra me,\ne bama mo, be kyě bere nɛ̀ kagwa.", "7": "Mwa vemo de be ra repugu na me be ha show show e ra me,\nbe bare, rɔ hom ha sé ves sizɔng.", "8": "Be tē, “A vɔk rɔ ves,\nê sang to sogo wɛt!”", "9": "Ma kana tɛ̀ gap e ra gbɔng sa hom,\nwomo de a ga re pyɛ́ e shi hining na me,\nko mwa ano, a ga doyo e ra me.", "10": "Wok nemwishish hom à Dagwi Darwey!\nToyo a me na netyâng rebek hom,\nna me tala bemât repugu hom o.", "11": "Ko jeng de bê to dak kaà wɛng e ra me wɛt,\nmê tɔk, yey mō ya pɛngɛ na me.", "12": "Hwó sɛlɛ me, yaga me sila gyat,\nko hwó tik, na me se bagat na hwo neshey gbak-gbak.", "13": "Bē somo Dagwi Darwey, Dagwi wo BeIsrayɛl,\na remo na e ngamo nuyel gbak-gbak!\nAno, a sè ano!"}
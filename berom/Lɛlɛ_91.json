{"1": "Mwat womo de Dagwi De A Dal Na Reto Mwa e dul ɛ,\nwomo de a sé e nɛ̂n Dagwi Wo Retô Mwa,", "2": "a rɔda yâng Dagwi Darwey, “Hwà sé a me sede fwara, kwɔ̂n dal hom.\nÀ Dagwi hom, ma tɛ̀ gap e ra hwo!”", "3": "Mwin, a sé Dagwi de ê sey o\nyi e bagun de ba rene yaga hwo,\na rɔda tɛ̀ o tyang yi e tumbang.", "4": "A rɔda kyiri hwo,\nsede congot ye gunung nèy yɛ e nɛ̂n bafabak yɛ.\nTsak o mɛ wô dul o sede ruga.", "5": "Ano, hwô wok bengyip pyɛ cak wɛt:\nkɛ a sé galumla e naturuk,\nkɛ ket de be tabas nagwi,", "6": "kɛ tumbang de wo hwo e lwil,\nkɛ rezot de re sɛ̀ o hák e tê jey.", "7": "Mwa ano de bemat gu bê ku e hagat mo,\nkɛ bê wey na gu kuru bagat na hwo,\nko pyɛ cak yê sɛ̀ o wɛt.", "8": "Tɛ̀ bayis mō,\nko hwô di de Dagwi ê tabak bemat beves.", "9": "Ey, Dagwi Darwey, a sé a hwo kwɔ̂n dal.\nKa sede hwà ga kasa kwɔ̂n sangal mō\nbagat na Yɛ De A Dal Na Reto Mwa,", "10": "vit a pyɛ vyes cak de yê sɛ̀ o,\nvit a gawey de hê hwo e ra lɔ mō.", "11": "A rɔda nɔ̂ng betom-lagwi mɛ nu,\nbē dul o mwa kwɔn de hwó kyè vɔk ɛ.", "12": "Bê vɔk o e vɔ mɛn,\nyaga na hwo kwon tiri bol mō na gwofwa wɛt.", "13": "Begukum tanga begwɔ̄m bê tɔk mǎ hwo wɛt,\nhwô bɔrɔs vɛ mwa.", "14": "Dagwi pyɛ mɛ e tē:\n“Remo de a ga tɛ̀ yey na me, mê sey ɛ,\nmê dul ɛ, yaga a tɔk me, e nɔng me nerey.", "15": "Jeng de a yila me, ma rɔda hanat a yɛ,\nma rɔda se tanga yɛ e ji reyɔm,\nma rɔda sey ɛ, ko mê nɔng ɛ nerey.", "16": "Ma rɔda nɔng ɛ pɔlɔ lis,\nê sɛ̀ sɛlɛ de a tɛ̀ yey, ê sɛ̀.”"}
{"1": "À Dagwi Darwey, me remo hwo, yaga hwà ga pat me yi e rezot,\nhwà tik bemât repugu hom, be feng ɛ wɛng wɛt.", "2": "Ma tosho a hwo, à Dagwi Darwey, Dagwi hom,\nko hwà tɛ̀ me tyang.", "3": "Hwà nusu na me yi e kwɔ̂n bevuvwel.\nMa kana se e nû reku, ko hwà to nɔng me neken.", "4": "À yin bemat de yin a sé pang na Dagwi Darwey, rá in a yɛ lwɛlɛ na yōm.\nFeng in a yɛ, ko bare hin, a sé wo jɛrɛ.", "5": "Shom mɛ ya sé kejeng tyɔng,\nko nerat mɛ na sé vɔk e yɛnɛ̂ nekên mwasi.\nGyeng, wot ê tosho nabwalak,\nko nagasi wot ê shɛgɛsh.", "6": "Jeng de vit a pyɛ de ye bɔrɔk me,\nma bare, “Bê dikta me ko tyɔng wɛt!”", "7": "Hwà dura nerat mō na me à Dagwi Darwey,\nhwà tɛ̀, me sé gak sede gwopwomol.\nKo jeng de hwà kyɛ́ o nà wok me,\nma wok bengyip sizɔng.", "8": "Ma yila hwo à Dagwi Darwey,\nma ra won na hwo sɛlɛ me, ma ye,", "9": "“E yɛ̌ pyɛ de hwô sɛ̀,\nka sede ma ku ɛ?\nE rɛ̌ de mê tɔk somo hwo, e bama de ma ga to me fongol ɛ?\nRevîn mwat rê tɔk ha hâ nerat mō de vit a sege a?", "10": "À Dagwi Darwey, wet betong na me,\ntosho reyɔm hom, sɛlɛ me!”", "11": "Hwà ga sege lwɛlɛ̂ sin hom, gwa ga tɛ́ ɛ rɛɛ̀ yey pyɛng,\nhwà ga jut yɔ́m hom, ko hwà ga wɔrɔk me.", "12": "Yaga ano, me ra a hwo lwɛlɛ na yom, mê man nu wɛt.\nÀ Dagwi Darwey, Dagwi hom, mê feng a hwo nesheneshey."}
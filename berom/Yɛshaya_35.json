{"1": "Tik na hêy gbingiring na bavwel bahwogot be vɔk yey pyɛng!\nTik na hêy gbarak he feng ko he tá pyɛ́, sede bejamuk de be tē gbuk!", "2": "Hê tā pyɛ́ tyɔng wɛt,\nko he feng, na yey pyɛng, na râ biibi!\nBê nɔ̂ng hɛ gbɔng nerât Lɛbanɔn,\nna nɛ̂p Raku Karmɛl tanga hê Tyɛl Sharon.\nYɛn ê vɔk gbɔng nerât Dagwi Darwey\nna nɛ̂p Dagwi mot.", "3": "Nɔ́ng în vɔ de ba ga ruru gap,\nna yin tɛ̀ bakwot de ba sé gbɛrɛk ting!", "4": "Yang în vemo de neyey mɛn na vɔk bengyip:\n“Vɔk in gap, vɔk in bengyip wɛt!\nDagwi min à womo ê vey na a tala tomong ves,\nna a tala tomong rat —\nê vey na a sey in.”", "5": "Ano bayîs bebók bê to di,\nko betong bekpey bê to wok.", "6": "Vê yɔmɔng bê gyilsit sede bevow,\nko balêm bebébe bê ra lwɛlɛ̂ yey pyɛng.\nYaga nshi nê takla yi e hey hwogot,\nko nerɔt nê sè e hêy gbingiring;", "7": "bazɛk de ba fes sizɔng bê tɛ́ ɛn dideng,\nko vwel hwogot he tɛ́ ɛ lel nshi,\nkwɔ̂n sangâl nevû-hey hê tɛ́ ɛ bèy,\nsɔng o gwô sè sere na bedɛnɛ.", "8": "Gbɔng gwong gwô sè e hwomo,\nko bê tâng gwɛ à Gwông Nejɛrɛ.\nVê ligis na betɔn bê kyè e gwɛ wɛt,\nko gwô sè yaga vê raà gwong o.", "9": "Vit a gukum de wô sè e gwɛ,\nkɛ ngyāma rê banama yê vey e gwɛ,\nko e vemo de ba ga vibis hɛn de bê kyè e gwɛ.", "10": "Ko vemo de Dagwi Darwey a ga sey ɛ̀ hɛn bê toyo,\nko bê vey e Siyɔn na râ lwɛlɛ,\nbê tɔrɔ bato mɛn na bekpîn yey pyɛng,\nyɛn ê vɔk yey pyɛng na feng de vit à yɛnɛ,\nko lashê yey na vôs yey bê tele e jey."}
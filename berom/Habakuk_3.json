{"1": "Wôn Habakuk, zarap Dagwi à hemo.\nBe ra mɛ lwɛlɛ̂ sesin.", "2": "À Dagwi Darwey, ma ga wok rehâ negwɔn mo,\nko ma vɔk bengyip pyɛ de hwà ga ra.\nTo ra a remo e jeng mot\nDura a remo e jeng mot gbɔng pyɛ́ de hwá kyě ragas raane.\nTosho reyɔm mot, mwa ano de hwà vɔk shom na wot.", "3": "Dagwi a to sé kyè vey yi e vwêl Ɛdɔm,\nDagwi Wo Jɛrɛ a sé kyè vey yi e Beraku Paran.\nNedyɛt mɛ nà bang lagwi,\nko jey ya sila na somo mɛ.", "4": "E kyè vey na negbêy té dɛbɛt mɛ.\nNegbey ne tabas yi e vwɔ mɛ,\na sé e gwɛ de a lɛrɛ ɛ reto mɛ.", "5": "E tanga tomo na tumbang,\nko e tɛ̀ reku re raa e bama.", "6": "Jeng de e tumal, ko jey ye digis.\nYére bemât jey ye vow ras de a di yɛ.\nBeraku de ba sé nesheneshey ba waram hɛn.\nBerahwol de ba sé gbak-gbak ba té ɛn tas.\nBegwong mɛ ba sé ano yimo raane.", "7": "Ma bɛrɛng bǔk BeKushan ba gabsa,\nko bahwô bǔk BeMidyan ba vow.", "8": "À Dagwi Darwey, a sé e bègwɔrɔt o de ba nɔng o shom arɛt?\nA sé e nerɔt o de na lashe a hwo yey a?\nA sé e gworep o de gwa beseng a hwo yey a?\nHwà tɛ̀ bale be sè bedwa mo,\nhwà tɛ̀ balê rwak be sè kyɛkyɛ̂ bedwa mo wɔ̂ wɛng e ji como.", "9": "Hwà yong gbang mo, zing mo wa sila na ket.\nHwà kyě vugus jey na nerɔt.", "10": "Jeng de beraku ba di o, ko ba hwo gunus hɛn na bengyip.\nTɛmɛ-nshi na hwo tele yi e larwak.\nGworep gwa lulum,\nko bagung gwɛ ba tē funglang e rak o.", "11": "Gwi na pwɛl ba nɔng negbey wɛt,\njeng de ba di nebwerep kwerês ket mo fyàw,\ntanga nedɛbɛt bara mo de wa nɛp.", "12": "Hwó kwey e jey na shom,\nko hwó bɔrɔs yére bemât jey na lashê yey.", "13": "Hwà nusu na hwo wɔ sey bemat mo,\nna hwo wɔ sey womo de hwà mɔmɔ na něy.\nHwà bunut mwât nuyêl negwɔm neves mwa vit,\nko hwà wey na bemat mɛ hywiri.", "14": "Ket mo ba luga mwât nuyêl bemât como mɛ,\njeng de ba vey sede gwogul rwak de gwô shara hot.\nBa vɔk yey pyɛng sede bemat de be mɔt bepɛng e lɛrɛ.", "15": "Hwà bɔrɔs e ra gworep na bedwa mo,\nko tɛmɛ-nshi mo nà paa fulu.", "16": "Ma wok pyɛ̂ mwa, ko bek hom ha vow.\nBèbɛrɛ̂k nu hom ba vow na bengyip.\nRebek hom ra tɛ́ ɛ jwɛɛnɛn,\nko ma kyě tiris bol hom zɔng.\nMa rɔda gyeng yuu sɛ̌ jeng o ya pom,\njeng yôm vemo de ba hwo e ra wot.", "17": "Mwa ano de batîn regwi ba ga túruk wɛt,\nko vit a nèy anap e ra batîn anap o arɔng.\nMwa ano de pàt ba mara wɛt,\nko hiri arɔng ba vɔk pyɛ̂ yeneng wɛt.\nMwa ano de tyīmit ya kushu hywiri,\nko karâ berɔndɔng ba sé hal.", "18": "Ko mwa ano ma rɔda re nuyel na vɔ̂k yey pyɛng na Dagwi Darwey.\nMê shɛgɛsh na Dagwi mwât sey me.", "19": "Darwey Dagwi e nɔngɔs me gap.\nE tɛ̀ bol hom be sè ting sede ve vow,\nko e tɛ̀ me kyě kyè e nekwɔn de na dal e rak o.\nLwɛlɛ mo gwa sè e vwô mwât kyé na lɛlɛ.\nBe ra gwɛ na yōm."}
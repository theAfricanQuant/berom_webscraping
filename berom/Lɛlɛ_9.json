{"1": "À Dagwi Darwey, me somo hwo na yey hom mwa,\nme ha mwa pyɛ̂ bes de hwà ga ra.", "2": "À Dagwi De Hwà Dal Na Reto Mwa, yey hom ya pɛngɛ,\nma sé ra a hwo lwɛlɛ na yom,\nma sé rɛ̌ na nzem yɔkyɔk yaga hwo!", "3": "Jeng de bemât repugu hom be di o,\nbe to ɛn na bama, be gabsa, be vɛ̌ wey.", "4": "Hwà ga sangal e gwofwa negwɔm mō,\nko hwà ga gas a me shɔt e tē,\nshɔt mō ya sé tsak o.", "5": "Hwà ga tusa yére dyuk de ya tɔk o wɛt,\nhwà ga wey na bemat beves,\nhwà ga tɛ̀, be ye bam a reza mɛn nesheneshey.", "6": "Hwà ga wey na bemât repugu mot,\nhwà ga rùnus bagbɔng bapomo mɛn hywiri,\nko ba ga ye bam na vɛ vitvit.", "7": "Ko hwo, a Dagwi Darwey,\nhwà sé gbɔng gwɔ̀m nesheneshey,\nhwà sé sangal e ra gwofwa negwɔm yaga râ shɔt.", "8": "E hwo de hwó ra a jey shɔt tsak o,\nhwó gas a yére bemât jey shɔt e tē.", "9": "Hwà sé a vemo de be midra a yɛn kwɔ̂n dal,\ne jeng reyɔm, yɛn a sé e vwɔ mō.", "10": "Vemo de ba tɔk o, be tɛ̀ gap mɛn e ra hwo,\nyaga hwó kyɛ́ o mwat de e vey na hwo wɛt.", "11": "Dagwi Darwey e re negwɔm e Raku Siyɔn.\nRá in a yɛ lwɛlɛ na yōm,\nha in a yére bemât jey pyɛ́ de a ga ra.", "12": "Dagwi e wok sesîn bepɛng,\ne ye bam a rezot de be tak a yɛn wɛt,\nko e tabak vemo de be tak a vere mo.", "13": "Wok nemwishish hom à Dagwi Darwey!\nDi reyɔm de bemat de be bɛɛ me ves be vey a me mɛ!\nSey me yi e nû reku,", "14": "ko mê tumal e rwi repomô Siyɔn,\nna me ha mwa pyɛ́ de ya tɛ̀, me somo hwo.\nMê rɛ̌ na nzem, yaga hwà sey me.", "15": "Yére dyuk de ya tɔk o wɛt ya ga cing revɔng,\nko ya ga gaba ɛ,\nya ga rene segun,\nko ya ga hwo e ji mo.", "16": "À Dagwi Darwey, be tɔk o yaga gwong de hwó yɛt shɔ̄t,\nko bemat beves bê hwo e ji segun mɛn.", "17": "Bemât beves bê kyè vɔk e kwɔ̂n bevuvwel,\nkwɔ̂n mwa yére bemât jey de ye kyɛ́ ɛn Dagwi à hane.", "18": "Ko Dagwi ê ye bam a bemat de be jama sɛlɛ kayɛ jeng wɛt,\nbepɛng bê re nuyel na sɛ̂t yey mɛn e ra yɛ jojot.", "19": "À Dagwi Darwey, tɛ̀ nu!\nHwo tik mwasi a dak gèy na hwo wɛt!\nTik yére dyuk de ya tɔk o wɛt ye tumal e nuyel mō,\nna hwo yɛrɛ a yɛ shɔt.", "20": "Tɛ̀ yɛ̄, ye wok bengyip,\nTik ye tɔk wɔgɔ, ya sé bemasi zɔng."}
{"1": "À hwey hom, hwo ye bam a basa hom wɛt,\nko tik yey mō ye gyeng badu hom,", "2": "na nepɔlɔ tanga neshey mō ne gwɛ hɛn,\nko nè nɔng o netyang.", "3": "Hwo tik na tsak tɛ̂ yey na tsak o be gas ɛn na hwo wɛt,\nrɔgɔs pyɛ́ yane e ra fwɔ mō sede lwɛlɛ̂ fwɔ,\njɛk yɛ e ji yey mo.", "4": "Ano hwô vɔk nemi nepɛng na reza rerat,\ne nuyel Dagwi tanga bemat.", "5": "Tɛ̀ gap mwa e ra Dagwi Darwey na yey mo rining.\nHwo kwon ye yɛndɛng e tɔk mō wɛt.", "6": "E ji kayɛ pyɛ mō ha nuha mɛ,\nko yɛ ê tɛ̀ begwong mō be sè berat.", "7": "Hwo kwon tɛ̀ tó mo hwà vɔk netsitsɛng wɛt,\nsap Dagwi Darwey, doyo gwong mō yi e pyɛ́ vyes,", "8": "hê tɛ̀ a hwo netyang e rebek mō,\nko bekup mō wɛng-wɛng arɔng.", "9": "Nɔng Dagwi Darwey nerey na pyɛ́ mō,\ntanga pyɛ̂ yɛ mɛsɛng de be yɛt bwal yɛ,", "10": "ano, begban mo bê sila mɛf na pyɛ̂ yeneng,\nko kɛ̀ngɛ bê sila na nshi anap pyak.", "11": "À hwey hom, hwo byɛs tabâk Dagwi Darwey,\nkɛ hwo ruru na gyong mɛ wɛt,", "12": "Dagwi Darwey e gyong wo yey mɛ,\nsede da e gyong hwey de e feng na hɛ.", "13": "Wo yey pyɛng a womo de a vɔk netsitsɛng,\nna womo de a vɔk tɔ́k-tsik arɔng,", "14": "yaga pyɔlɔ̂ nɛ ya dal yê dyam pyɛng,\nye vey na redàk de ra dal dyam shinang na nerat.", "15": "Netsitsɛng na dal beta berat,\nvit a pyɛ de hwô vɔk cwey o de bê tyɛngrɛ na nɛ.", "16": "Neken nelis na sé e vwɔ yege nɛ,\ne vwɔ mwɛlɛ̂ng nedanerey na gbɔng nerey.", "17": "Begwông netsitsɛng ba sé vê pɛngɛ yey,\nko mwa begwông nɛ̀, ba sé netyang.", "18": "Na sé sede cɔgɔt neken na vemo de ba firik nɛ,\nvemo de ba tanga kaba nɛ, be yila hɛn a vê yey pyɛng.", "19": "Dagwi Darwey, yi na netsitsɛng mɛ a yong jey,\nyi na tɔ́k mɛ a tɛ̀ lagwi.", "20": "Yi na tɔ́k-tsik mɛ berep ba nusu,\nko bale ba tɛ̀ mwɛngɛ e vwel.", "21": "À hwey hom, vɔk netsitsɛng tanga nehywɛ,\nhwo tik ye hywit a hwo wɛt,", "22": "ko yê sè neken na hwo,\nna pyɛ̂ tɔrɔ yaga fwɔ mō.", "23": "Ano hwô kyè tyang e ji gwong mo,\nko hwô tiri bwol mo wɛt.", "24": "Sede hwà dyɛng, hwô wok bengyip wɛt,\njeng de hwà dyɛng, hwô wɔ nevwa tyang.", "25": "Hwo wok bengyip pyɛ de yê vey hák,\nkɛ reyɔm de re wey na bemat beves wɛt,", "26": "Dagwi Darwey ê tɛ́ ɛ gap mō,\nko ê gyeng bwol mō, na hwo kwon gaba e segun wɛt.", "27": "Hwo kwon tik dura nerat na vemo de na jam yaga yɛn,\njeng de hwà vɔk gâp ra mo, re nuyel.", "28": "Hwo kwon yang mwat vwara mo, “Kyè, na hwo to vey nahwol na me nɔng o.”\nSede hwà vɔk, nɔng ɛ e jeng o zɔng.", "29": "Hwo yong pyɛ cak vyes wɛt yaga mwat vwara mo,\nwomo de a sé sangal tyang na hwo, ko a tɛ̀ gap mɛ e ra hwo.", "30": "Hwo tó cuna na mwat hwak vit a tin,\njeng de a ga mǎ hwo wɛt.", "31": "Hwo ra repugu na mwât yol\nkɛ hwo kasa pyɛ cak e begwong mɛ wɛt.", "32": "Dagwi Darwey e bɛɛ mwât kwɛlɛng byɛm-byɛm,\nko vemo de ba sé cik e jut ɛn na yey mɛ mwa.", "33": "Dagwi Darwey e kyini lɔ̂ mwat vwes,\nko e tɛ̀sɛ nerat e ra lɔ̂ wo necik.", "34": "E shɛgɛsh vemo de be shɛgɛsh behak,\nko vemo de be dyɛng bato mɛn e dura a yɛn simo.", "35": "Vê netsitsɛng bê re nedanelɔ nerey,\nko betɔn bê sɔ rekyen."}
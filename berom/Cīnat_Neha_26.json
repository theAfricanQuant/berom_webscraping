{"1": "Sede wut fwala nazɛng kɛ rwak e jêy hywɛp,\nano nerey na jam yaga tɔn wɛt.", "2": "Sede wǔtut e de rini, sede kenon de ke sogo gbir,\nano gawey de vit a retin.", "3": "Zining wa jam yaga dwa ko nerwey na jam yaga madung,\nko gwele yaga mâ tɔn.", "4": "Hwo kwon hanat a tɔn tyɛng na netɔn mɛ wɛt,\nka ano, hwô sè sede yɛ.", "5": "Hanat a tɔn tyɛng na netɔn mɛ,\nano ê jut to mɛ sede a vɔk netsitsɛng.", "6": "Mwat de e tomsal tomo e vwɔ̂ tɔn,\na sé re tô bol mɛ ko e sɔ reyɔm.", "7": "Cinat ha e nu tɔn ya sé vit a gap\nsede bwôl guruk.", "8": "Sede mwat a rɔgɔs gwofwa e gazik,\na sé sede mwat de e nɔngɔ̂s tɔn nerey.", "9": "Sede serɔgɔ de he yel tsik e vwɔ̂ mwat de a ga feng siring,\nano de cinat há e nû betɔn", "10": "Sede mwat tabas gbang de e mǎ kawɛ mwat,\nano na mwat de a jut tɔn kɛ wo sefeng na a nɔng ɛ fwom.", "11": "Sede vu de wa to re hwɔ̂s wɛ,\nano na tɔn de a to ra netɔn mɛ.", "12": "Hwó bɛrɛng mwat de e di to mɛ a vɔk netsitsɛng re?\nSɛ̂t yey ha sé na tɔn e ra yɛ.", "13": "Riri a ye, “Gukum wa sé e gwong!\nGukum wa sé e nehyok!”", "14": "Riri mwat e doysa kòng-gong e ra gwat,\nsede mǎ dyam hagât rwi duk.", "15": "Riri e tɛ̀ vwɔ mɛ e shǐ,\nko e wok negbang pat gwɛ vɔk e nu.", "16": "Riri e di mɛ a dal na netsitsɛng,\na dal bemat betaama de be tɔk hanat na nehywɛ.", "17": "Mwat de e yeles e cɛk de ya sé myɛ wɛt,\na sé sede mwat de a sé kaba betong vu de wa tɔk ɛ wɛt.", "18": "Mwat lolong e tabas ket cila kya kpɛɛ,\nbe mɔrɔ mwat,", "19": "ano, mwat de e kwɛlɛng mwât vwara mɛ,\nko a de ye, “Ma ra jɔgɔ zɔng!”", "20": "Sede vit a cɔgɔt e kya hê ku\nko sede vit a mwât ryɔgɔt, tôw nu he dyɛng.", "21": "Sede hwalang kɛ cɔgɔt e cilâ kya,\nano mwât cɛk e tɛ̀ yol.", "22": "Neha mwat ryɔgɔt na sé sede pyɛ̂ re de ya ta,\nne yel e ji yey.", "23": "Hâ mɛɛsɛs e nu ko yey vyes,\na sé sede rwêy bwɔs de ba mɔmɔ na beving dyam pyɛng.", "24": "Mwât bɛɛ ves a vɔk nenu neba,\ne lɛrɛ nebɔs e ji yey mɛ.", "25": "Jeng de e ha ha rat, hwo sey tsak o na yɛ wɛt,\nyaga pyɛ̂ byɛm-byɛm tyaama ya sé e ji yey mɛ,", "26": "ka a bang bɛɛ ves mɛ na kwɛlɛng,\nneves mɛ ne kulu hɛ e tulâ bemat.", "27": "Mwat de e cing revɔng, ê gaba e ji rɛ,\nko yɛ de a biring gwofwa gwô hwo e ra yɛ.", "28": "Mwat hâ nebɔs e kyɛ́ ɛ vemo de e ha e ra yɛn,\nko mwat lem mɛɛsɛs e wey na yɛn."}
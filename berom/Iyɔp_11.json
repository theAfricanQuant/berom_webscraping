{"1": "Zofar wo Naama a hanat a ye,", "2": "“Mwa nepyak neha mo hwó tɛ̀, be tɔk toyo na ha wɛt a?\nMwât tâng nu ba tik nà sɛ̀ ɛ na nɛn bɛ?", "3": "À Iyɔp, hwó dak kaa bemat be sǎ yuu nà toyo na ha ɛ,\nhwó haras yaga vit a mwat de e tɛ̀ a hwo rekyen rē?", "4": "Hwà jut wɔgɔ, begwong mo ba sé tyɛng,\nko hwà to sé vit à nɛn e nuyel Dagwi.", "5": "Ka a sé pyɛ de Dagwi ê hanat,\nna a wunta nu me a ha na hwo pyɛ mɛ.", "6": "Ê kulu a hwo pyɛ́ de ya sé e lɛrɛ e ji netsitsɛng,\npyɛ́ ya sé pyak de ya dal gap tɔk mwasi,\ntɔk, Dagwi a bang bayis mɛ e ra banɛn mo bahak.", "7": "Hwô tɔk misang pyɛ̂ Dagwi a!\nHwô kyɛm hwo tɔk neyɛnɛ̂ Dagwi Wo Reto Mwa arɛt?", "8": "Nà dal lagwi e rak o, hwô ra e rɛ ɛ?", "9": "Neyikyik rɛ na dal jey na nerey,\nnà dal gworep na netes arɔng.", "10": "Ka sede Dagwi a vo o, a nára hwo e vwɔ̂ shɔt,\nwa ê ró ɛ mɛ arɛt?", "11": "Yɛ a tɔk bemat de ba sé yapyi,\nsede e di pyɛ́ vyes e bare e ra yɛ.", "12": "Tɔ́n e tɔk sɛ̀ tɔk,\nhwêy madung hey, be tɔk bene hɛ e lɔ.", "13": "À Iyɔp, sege bare mō,\nra won na Dagwi.", "14": "Sede hwà vɔk nɛn, gas o mɛ,\nhwo tik neves ne yel e ji lɔ mō wɛt.", "15": "Ano kwong hwô sè washak yi e nɛn,\nhwô tɔk wɔ e nuyêl Dagwi na yey ting.", "16": "Hwô ye bam na reyɔm mō;\nhwô bare mɛ sede nshî rwak de na ga tele.", "17": "Neken mō nê sè a hwo wɛshɛrɛk ne dal negbêy nagwi\nhwô nɛp sede nusû zang-gwi.", "18": "Hwô sǎ tyang, yaga hwà vɔk sɛ̂t yey;\nhwô pɔng, hwô wɔ̄ nevwa na yey mo e dyɛngɛ,\nyaga e Dagwi de e gyenges neken mō.", "19": "Hwô dyɛng vit à pyɛ de yê nɔng o bengyip,\ney, bemat pyak bê sɛ̀ nerat yi na hwo.", "20": "Bemat beves bê to di jey wɛt,\nvit à hɛn nà gwong hywit ɛn,\nsɛ̌ be gyeng reku mɛn zɔng.”"}
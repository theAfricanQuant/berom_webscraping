{"1": "Kayɛ pyɛ ya vɔk jeng,\njeng ya sé yaga kagwɛ fwom e jey.", "2": "Jeng tɔ, na ye reku,\njeng tus, na ye luyu pyɛ de ba tus.", "3": "Jeng mɔbɔs, na ye tɛsɛ tyang,\njeng gangas, na ye lɔkɔs.", "4": "Jeng tosho, na ye shɛgɛsh,\njeng sesin, na ye nzem.", "5": "Jeng shara beta, na ye tula vɛ,\njeng kula gey, na ye viri vɔ.", "6": "Jeng sɛ̀, na ye bidɛ,\njeng tikis pyɛ́, na ye wesek yɛ̄.", "7": "Jeng hama, na ye yong,\njeng sǎ yuu, na ye ha.", "8": "Jeng tɛ̂ yey na ye bɛɛ ves,\njeng como, na ye sangal tyang.", "9": "Pyɔlɔ̂ sɛ́ de mwasi ê sɛ̀ e ji mwa fwom\nde a pɛngɛ hɛ e de ra e jey ɛ?", "10": "Ma ga bɛrɛng yere fwom de Dagwi a nɔng mwasi,\nna a kuyɛ e ra mo.", "11": "Ko pyɛ de Dagwi e ra, e ra tyɛng e jeng o,\nyɛ wɛ a tɛ̀ bare bes e yey mwat,\nko mwa ano, wot e tɔk mwa\ntomong Dagwi yi e susu mo vɔk e yɛnɛ mo wɛt.", "12": "Ma sey tsak o, vit a pyɛ de ya dal de mwat e ra, sɛ̌ a vɔk yey pyɛng na a wok a to mɛ neta mwa nepɔlɔ neken mɛ,", "13": "ano kayɛ jeng de a sé re na sɔ, na a wok netâ fwom vɔ mɛ, mwa ya sé nɔrɔ̂ Dagwi.", "14": "Ma tɔk kayɛ pyɛ de Dagwi e ra, yê nàra gbak-gbak, vit a pyɛ de bê gwɛ kɛ be tɛt e ji mo, Dagwi a yong ɛ̀ ano yaga na bemat be sap ɛ.", "15": "Pyɛ de ya sé a remo, ya kana sè a raane,\npyɛ de ye kyè vey, ya kana sè arɔng.\nDagwi e jama pyɛ de ba ga ye bam.", "16": "Ma to bɛrɛng e jey, e kwɔn gas badu e tē, sɛ̌ neves,\ne kwɔn necik, sɛ̌ neves.", "17": "Ma ye e yey hom, Dagwi a rɔda ra a vê cik tanga beves shɔt,\na ga tɛ̀ jeng kayɛ pyɛ na kavɛ tomong.", "18": "Ma ye e yey hom, e ra bemasi wɔgɔ, Dagwi a sé masa hɛn na a dura a yɛn, yɛn a sé ngyāma.", "19": "Pyɛ de ye sɛ̀ bemasi e yɛ ye sɛ̀ ngyāma, sede remo de mwasi e ku, ano na ngyama arɔng. Mwa yɛn ba vɔk nesong nining o, mwat a vɔk pyɛ de a dal mɛ ngyama wɛt, mwa a sé yapyi.", "20": "Mwa hɛn be wɔ e dem hining o. Mwa hɛn ba sé yi e fongol, mwa hɛn be to toyo vɔk e fongol.", "21": "Vit a mwat de a tɔk kɛ gabik mwat he vɔk e lagwi, kɛ he ngyama he vɔk e vwel.", "22": "Ano, ma tumal ma di, vit a pyɛ de ya dal a mwat, a vɔk yey pyɛng na fwom vwɔ mɛ, gwɛ a nu mo mɛ de Dagwi a nɔng ɛ a ra. Wà e tɔk dura a yɛ pyɛ de yê té e bama mɛ ɛ?"}
{"1": "Neha tɛ̂ nerat a nemo de Mose, mwât fwôm Dagwi a tɛ̀ e ra BeIsrayɛl gyam na a ku:", "2": "Dagwi Darwey a yi e Raku Sinai.\nA sogo sede gwi e ra vwêl Ɛdɔm\nko a tɛ̀ negbey e ra bemat mɛ yi e Raku Paran.\nVê jɛrɛ gu kuru bá sè tanga yɛ,\nsede kya e vwɔ yege mɛ.", "3": "Dagwi Darwey a tɛ̀ yey na bemat mɛ,\nko mwa vê jɛrɛ ba sé gyat e vwɔ mɛ.\nYɛn a ye guduruk e cât bol mɛ\nna yɛn a gyeng nu mɛ.", "4": "Mose a nɔng ot Badu,\nba sé gbɔng pyɛ nedanelɔ ne yerê Yakɔp.", "5": "Dagwi Darwey a ga tɛ́ ɛ gbɔng gwɔ̀m\nbemat mɛ BeIsrayɛl\ne jeng de bemât yére mɛn na vê nuyel mɛn\nba tula hɛn e dem hining.", "6": "Mose a ye ngan e ra yerê Rubɛn:\n“Yerê Rubɛn de ya sé cen ye sang wey wɛt,\nmwa ano de yɛn a sé hyehyet zɔng.”", "7": "E ra yerê Yuda a ye,\n“À Dagwi Darwey, wet betong na sesin mɛn\njeng de yɛn e jama sɛlɛ.\nTo wuna hɛn na bwang yére mɛn.\nGwɛ̌ a vɔ mɛn gap, à Dagwi Darwey,\nna hwo sɛlɛ hɛn e ra vê repugu mɛn.”", "8": "E ra yerê Levi a ye,\n“Urim na Tumim mo ba sé yaga bemât fwom mo vê tsak o.\nHwà mara hɛn e Masa,\nko hwà ra kyisa na yɛn e lel nshi ve Mɛriba.", "9": "Yɛn a dal na dyɛ̂ng bato mɛn vey na hwo,\ndyɛ̂ng to mo ha dal hemo de be ra a beda na beneng,\nbegwa beras kɛ nèy.\nYɛn a gyeng ha mo,\nko yɛn a gyeng wuna-na-sira mɛn na hwo na tsak o.", "10": "Yɛn a rɔda basa a mwa yére Israyɛl gyêng badu mo.\nYɛn a rɔda nása a hwo\nnenɔrɔ̂ pyɛ̂ nesang hyɔɔlɔl na ne yas de be rangas\ne ra gàgbang rangâs yas mo.", "11": "À Dagwi Darwey, sɛlɛ yere mɛn na ye ras,\nna hwo tɛ̀ nerat e ra yɛ.\nVɔk yey pyɛng na pyɛ de yɛn e ra.\nWey na vê repugu mɛn mwa,\nna yɛn a kwon to sogo e ra yɛn wɛt.”", "12": "E ra yerê Bɛnyamin a ye,\nYere de Dagwi Darwey\na tɛ̀ yey na yɛ yê sangal tyang na yɛ.\nE gyeng yɛ kahɛ wosho,\nyaga na a gyep yɛ e berakû yɛ.", "13": "E ra yerê Yɔsɛf a ye,\n“Tik na Dagwi Darwey a tɛ̀ nerat\ne ra vwel mɛn na rwak, na mwɛngɛ,\nna nshi yi e nɛ̂n vwel —", "14": "hê vɔk nèy cɔ́gɔt nerat sizɔng kahɛ tuk,\npyɛ̂ hwiri ryat sizɔng kagwɛ pwɛl,", "15": "bwal rwat gwô susu\nyi e ra beraku beroso.", "16": "Tik na vwel mɛn he sila na kayɛ pyɛ de ya sé ryat.\nKo Dagwi Darwey a tɛ̀ nerat e ra hɛ.\nYɛ de á ha yi e reburuk de kya há sè re.\nTik na nerat yerê nemo ne hwo e ra yerê Yɔsɛf,\nyaga e yɛ de ba kasa e ji begwa mɛ.", "17": "Yɔsɛf a vɔk gâp mus,\nko a vɔk ngɛngɛ̂ kpam-cungun.\nNgɛngɛ mɛ bê sè e tô ve Manase gu rining\nko bê sè e tô ve Ɛfrayim gu kuru.\nE tɔk zagat yére bemât jey na vɛ,\nko a gangas hɛn mɛ vɔk e neyɛnɛ̂ jey.”", "18": "E ra yére Zɛbulun na Isakar a ye,\n“Tik na Zɛbulun a sè nedanerey\ne byɛ de yɛn e ragas na bedwa-nshi,\nko tik na nedanerêy Isakar ne gwɛ̌ e nelɔ mɛn arɔng.", "19": "Bagyɛng mɛn bé yila e ra rezâ Dagwi e raku mɛn,\nko be nása nenɔrɔ̂ yas de na sé tyɛng e hwomo.\nNa ne pyɛ́ de ya sé e lɛrɛ e bazɛ̂k rekwogom.\nYas gworep ya sé sede nevasal de yɛn e ngas.”", "20": "E ra yerê Gat a ye,\n“Be somo Dagwi de a nɔng ɛn yɛnɛ̂ vwel rey o.\nGat e gyeng sede gukum\nna a hama vwɔ̂ pyɛ kɛ bekup fwɔ mo ayi.", "21": "Yɛn a kasa bak vwel de wa dal na nerat yaga bato mɛn.\nBa nɔng ɛn numo hê mwât nuyel.\nYɛn a gyenges nû Dagwi Darwey na badu mɛ\ne jeng de bemât nuyêl BeIsrayɛl ba tula hɛn e dem hining.”", "22": "E ra yerê Dan a ye,\n“Dan a sé hwêy gukum,\nE gyilsit yi e Bashan.”", "23": "E ra yerê Naftali a ye,\n“Naftali a sè nerat sizɔng yi na\nDagwi Darwey de a wok neta mɛ.\nVwel mɛn ha yi e Gworep Galili vɔk e rwa batin.”", "24": "E ra yerê Ashɛr a ye,\n“Ashɛr a vɔk nerat de na dal ne bwang yére mo.\nTik na begwa mɛ be simo hɛ,\nko tik na vwel mɛ he vɔk batîn pat pyak.", "25": "Tik na be man rùhup bapomo mɛ na dyam, tanga dyam pama,\nyaga na a bin sangal ɛ tyang gbak-gbak.”", "26": "Vit à dagwi hwak de a sé sede Dagwî BeIsrayɛl.\nE kyè na gbɔng nerat mɛ e lagwi.\nE kyè e ji bale na a vey sɛlɛ hin.", "27": "A sé e Dagwi de e dopse gyepes hin,\nE kula hin na vɔ mɛ nesheneshey.\nÁ rɔ́ a yin vê repugu min ko a ye, yin wey na yɛn mwa.", "28": "Yaga na BeIsrayɛl be sangal tyang\nna yêy dyɛngɛ e vwel mɛn.\nYerê Yakɔp yê sangal e vwel\nde ha sila na pyɛ̂ yeneng tanga nshî anap.\nLagwi wô rop mwɛngɛ e ra hɛ kayɛ jeng.", "29": "À Israyɛl hwà sé wò yey pyɛng tyɔng wɛt!\nVit a hwak sede hwo.\nHwà sé yere de Dagwi Darwey a ga sey o.\nDagwi Darwey pyɛ mɛ a sé ruga mo na wal mo,\nna a gyep o, na a nɔng o wɛng.\nVê repugu mo bê vey,\nbe ra won na hwo tosho reyɔm mɛn,\nko hwo hwô bɔrɔs hɛn e nɛ̂n bol mo."}
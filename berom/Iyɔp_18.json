{"1": "Bildat wo Shuwa a hanat a ye,", "2": "“À Iyɔp, e yě jeng de hwô yɛnɛ neha arɛt?\nBare, ko e bama mo wot ê ha.", "3": "Yaga sɛ́ de be jut ot sede berɔndɔng ɛ?\nHwà tɛ̀ ot betɔn e nuyel mō.", "4": "Hwô takla yaga shom arɛt?\nBê to sege yong jey yaga hwo arɛt?\nKɛ bê paa beta yi e kwɔ̂n vɛ arɛt?", "5": "Bê rimi kywa-kya mwat vwes,\nlêm kya mo arɔng hê to lolo wɛt.", "6": "Negbey de na sé e lɔ mɛ nê tɛ̀ ɛn lwil,\nkywa-kya mɛ gwô kyɛ́ ɛ râ fwom.", "7": "Hwá boros kaskas, ko remo hwó hwɔlɔ bol,\nvô redu mō hê kyira hwo.", "8": "Hwà ga hwo e ra nàrang,\nhwó kyè wɔ hwo e revɔng.", "9": "Soro wa ga vo ɛ e tô bwol,\nsegun sa ga hanas hɛ.", "10": "Ba ga lɛrɛ a yɛ segun e vwel,\nba ga tɛ̀ a yɛ ɛ gun e gwong mɛ.", "11": "Shísa datdat, hɛ ha tɛ̀ ɛ a vɔk bengyip e kawɛ bak,\nvit a gwông tele.", "12": "Vyong ya sé pyɛ de yê lashe a yɛ yey,\ntumbang wa sé gyeng na wo wey na yɛ.", "13": "Rɔ ha ga re a yɛ rehwô rebek hywiri,\nhé re vɔ na bol mɛ.", "14": "E bûk sangal de a tɛ̀ ɛ gap, bê ye zɔ̌ng à hɛ,\nko be wɔ na yɛ na gwɔ̀m shisa.", "15": "E ji buk mɛ vit a pyɛ cak de ya sɛ́ ɛ myɛ,\nbê shusha kyâ negang e ra kwɔ̂n sangal mɛ.", "16": "Berinis mɛ bê ye nɔɔshɔsh,\nnelang mɛ nê hworok.", "17": "Reza mɛ rê vuru hɛ e jey,\nbê ye bam a reza mɛ e pomo.", "18": "Bê gangta hɛ yi e kwɔ̂n negbey vɔk e lwil,\nko be ro ɛ yi e jey.", "19": "Ê vɔk hwey kɛ gwal yi e yere mɛ wɛt,\nbê sɛ̀ mwat de a tɛt ɛ e kwɔ̂n sangal mɛ wɛt.", "20": "Vemo de ba sé e ta a sé a yɛn zii na gaba mɛ;\nko a yâng vemo de ba sé e rak kpɔrɔk.", "21": "Ey mwin, hemo he a sangal bemat beves;\nhe a kwɔ̂n yɛ womo de a tɔk Dagwi wɛt.”"}
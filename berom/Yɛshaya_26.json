{"1": "E jeng o vemo de ba sé e vwêl Yuda bê ra lwɛlɛ gwomo:\nGbɔng repomo mot ra vɔk gap!\nSêy nekên yi na Dagwi hê dal jwâ-pomo wo gap.", "2": "Wuma hin ri ruhup o!\nTík in yerê bemat jey ye raà Dagwi na tsak o ye yel!", "3": "Vemo de barê yey mɛn ha sé tiing,\nhwo Dagwi hwô gyeng ɛn e ji yêy dyɛngɛ\nyêy dyɛngɛ yaga yɛn a tɛ̀ gap mɛn e ra hwo.", "4": "Tɛ̀ in gap min e ra Dagwi Darwey nesheneshey,\nyaga Dagwi Darwey a sé gwofwa gbak-gbak.", "5": "A ga gang vemo de ba sangal e repomô dál mɛn,\nrepomô rê rak o de be tɔk wul rɛ wɛt.\nA ga gangas rɛ vey e vwel,\nko ra gaba e fongol.", "6": "Bé bɔrɔs rɛ na bol,\nbol vemo de ba ga tak a yɛn, na vè bepɛng.", "7": "Gwông vê cik gwa sé rwat.\nHwo, wo nerat hwà tɛ̀ gwông vemo de ba sé cik\ngwo sè hyuulul.", "8": "Wot e raa gwông shɔt mo,\nÀ Dagwi Darwey, wot a sɛt bayis mot e ra hwo,\nReza mo, na báre mot na hwo zɔng de yey mot ye simo.", "9": "Naturuk yey hom ye lingsit vey na hwo,\ngabik hom e ji hom he jama hwo sizɔng.\nYaga jeng de hwà nɔ̂ng jey badu mo,\nbemât sangal e ji yɛ be masa necik.", "10": "Hwó ra a mwa bemat beves pyɛ́ ryat,\nko yɛn a ga masa necik wɛt.\nE vwel de be ra pyɛ́ na necik,\nko yɛn e ragas pyɛ́ na tsak o wɛt,\nyɛn e di gbɔng nerêy Dagwi Darwey wɛt.", "11": "À Dagwi Darwey, hwà ga nára vwɔ̂ wɛng mo\nko yɛn a di gwɛ wɛt.\nTik na yɛn a di tɛ̂ yey mo na bemat mo, na yɛn a vo rekyen.\nTik na kyâ repugu mo he re ɛn.", "12": "À Dagwi Darwey, hwô nɔng ot yêy dyɛngɛ,\nkayɛ pyɛ ryat de wot a vɔk ya yi na hwo.", "13": "À Dagwi Darwey, Dagwi mot,\nbedaberey beduk ba ga re negwɔm e ra wot,\nko a remo wot ê yila reza mo nju rɛ.", "14": "Bavin be to vɔk neken wɛt,\nbazina mɛn be to sogo wɛt.\nHwà ga tabak hɛn, ko hwo wey na yɛn,\nhwà ga fugut bare na yɛn.", "15": "À Dagwi Darwey, hwà ga gwɛ̌ nerêy yere bemât jey mot,\nhwà ga gwɛ̌ nerêy yere bemât jey mot na ne gwɛ̌ gbɔng nerat mo,\nhwà ga gwɛ̌ netês yɛnɛ̂ sevwel o.", "16": "À Dagwi Darwey, yɛn a doyo vey na hwo e jeng rezot mɛn,\nyɛn a nɔng bato mɛn e de won jeng de hwà sé tabak hɛn.", "17": "Sede hwâ jim de e ririm, e tosho na jîm tɔ,\nano de wot á sè e vɔ mo, à Dagwi Darwey.", "18": "Wot á vɔk jîm tɔ, wot á ririm,\nko wot á tɔ gul.\nWot a ga di wɛng hak wɛt,\nwot a ga gang begwɔ̀m behak wɛt.", "19": "À bemat hom, bemat min de ba ga kushu bê to sè beken,\nbavin mɛn bê sogo.\nÀ yin vê sangal e fongol, sene hin na yin ra lwɛlɛ̂ yey pyɛng!\nSede remo de mwɛngɛ de gwo nɛp gwo gaba e ra sɔng,\nano de yin ê tɛ̀ mwɛngɛ de gwo nɔng neken\ngwo gaba e ra vemo de ba ga kushu.", "20": "Vey in à bemat hom, yel in e beduk ji mo min,\nko bang in ri duk o.\nLɛsɛ hin e hwomo yaga jeng tyɔng\nsɛ̌ shôm Dagwi Darwey ya ga kwey.", "21": "Di in, Dagwi Darwey ê nusu yi e kwɔn mɛ\nna a tabak bemât jey yaga neves mɛn.\nVwel hê dura nemi de ba lusha e ra hɛ,\nhê to bang vemo de ba ga mɔbɔs wɛt."}
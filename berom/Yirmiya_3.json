{"1": "Dagwi Darwey a ye,\n“Ka sede mwat a tɛ̀ hwā mɛ e gwong,\nko hwā mo a hala hɛ,\nko a wɔ̀ ra wenêng mwat hwak,\nmwat woro mo ê tɔk to toyo na hwā mo wɛt.\nKa sede a ra ano, a ga tɛ̀ vwel o mwa ligis.\nKo hwo Israyɛl, hwà ga vɔk bemât yey mo pyak\nko hwó simo hwo to toyo na me a?", "2": "Bɛrɛng batɛ̂t berahwol na hwo di!\nKwɔ̂n hwak ha sɛ́ de hwà ga tik nà wɔ ra ɛ nejwang a?\nHwà ga sǎ e de gyenges bemât yey mo e varâ gwong,\nsede WoArap de e gyeng mwat e hey gbingiring.\nHwà ga pɔrɔk vwel o\nna nejwang tanga neves mo.", "3": "Pyɛ ma yane de ya ro na rwak,\nko nerwak naswigi nà ka rop wɛt arɔng.\nBɛ́rɛng bayis mo ha sé yere hê devwes,\nko hwó ka wok rekyen mwa wɛt.", "4": "Ko a remo hwà yang me,\nÀ da hom, hwá tɛ̀ yey na me yimo me bwot o.", "5": "Hwô wokos shom na me gbak-gbak a?\nHwô lashe yey na me nesheneshey a?\nÀ Israyɛl pyɛ de hwà ye, à yane,\nko hwà ga ra yere neves mwa de hwà tɔk ra.”", "6": "E jeng negwɔm Yɔsiya, Dagwi Darwey a yang me, “Hwà ga di pyɛ de Israyɛl, devwes wane a ga ra a? A ga doyo a me ma, a ga ra nejwang e ra tɛ̂t kawɛ rahwol, na e necam kayɛ cɔgɔt.", "7": "Ma bare e bama de a ga ra pyɛ́ yemo mwa, a rɔda toyo vey na me, ko a ga toyo wɛt. Ko gwa mɛ Yuda de a sé sede yɛ arɔng a bɛrɛng pyɛ mo mwa.", "8": "Yuda arɔng a di de ma gas weneng na Israyɛl, ko ma tɛ̀ ɛ e gwong yaga a ga doyo a me ma, a ga tɛ́ ɛ devwes. Ko Yuda, gwa Israyɛl de a sé vwes o tyɛng ano arɔng, a ka vo bengyip wɛt. Yɛ arɔng a ga tɛ́ ɛ devwes,", "9": "ko a ka vo rekyen ko tyɔng wɛt. A ga tɛ̀ vwel o ligis, ko a ga ra nejwang yi na re a beta tanga cɔ́gɔt fongol.", "10": "Ko e bamâ pyɛ yemo mwa, Yuda gwa Israyɛl de a ragas neves, a dura sede a sé to vey na me, a ra ano na tsak o wɛt. Me Dagwi Darwey ma ha ano.”", "11": "E bama mo, Dagwi Darwey a yang me, “Mwa ano de Israyɛl a ga doyo a me ma, a ga dura wɛshɛrɛk a dal gwa mɛ Yuda wo neves.", "12": "Wɔ̀ yang Israyɛl, segwɔm rwa bato,\n“À Israyɛl wo neves, toyo vey na me.\nMê vo shom na hwo wɛt,\nyaga ma sé wo tosho reyɔm.\nMê vɔk shom na hwo nesheneshey wɛt.", "13": "Tik na hwo dura buru mo zɔng,\nko hwà ga sogo nehywɛ Dagwi Darwey, Dagwi mo,\nko hwà ga dusa simo mo na bemat beduk e necam kayɛ cɔgɔt,\nko hwà ga gyeng nu de ma nɔng o wɛt.”\nMe Dagwi Darwey ma ha ano.", "14": "“À yin nèy neves, toyo hin,\nyin a sé benang.\nMê jut gwining e ji min yi e karɛ repomo, na bemat beba yi e kagwɛ ruhup,\nko mê toyo na yin vey e Raku Siyɔn.", "15": "“Ma rɔda nɔng in belêk yey hom, ko yɛn ê gyeng in na netsitsɛng tanga tɔk.", "16": "E bama mo, jeng de yin a ga tɛ́ in pyak e vwel o, ko bemat bê to kyě ha e ra Kundung Wuna-na-Sira hom wɛt. Yɛn ê to kyě ha hâ gwɛ, kɛ be to bare na gwɛ wɛt. Yɛn ê to ka jama gwɛ wɛt, kɛ be ka yong gwohwak wɛt.", "17": "Sede jeng o ya pom, bê yila Yɛrusalɛm a ‘Gwofwa negwɔm Dagwi Darwey’, ko mwa yére bemat jey yê tula hɛ e hwomo na be re a me fongol. Yɛn ê to ra pyɛ́ de neyey mɛn ne ha a yɛn wɛt, neyey mɛn nemo de na sé gbarak, ko na sé neves arɔng.", "18": "E jeng yane, BeIsrayɛl bê wuna hɛn na vê Yuda, ko mwa hɛn bê vey yi e de sesam e vwel rwa bato, na yɛn a toyo vey e vwel de ma nɔng bedabeda mɛn na sē sè nap mɛn gbak-gbak.”", "19": "Dagwi Darwey a ye,\n“Ma bare,\ngwong de mê wuna hin na nèy hom,\nna me nɔng in vwel rat,\nvwel de ha dal mwa hê yere bemat jey na he sè nap min.\nMa bare yin ê yila me, à da hom,\nko yin ê sang to doyo a me ma wɛt.", "20": "Ko di sede remo de hwā de e ragas neves, e hala rwas mɛ,\na sé ano de yin yerê Israyɛl yin a ra a me neves arɔng.\nMe Dagwi Darwey ma ha ano.”", "21": "Ba wok fwɔ yi e ra tɛ̂t berahwol,\na sé e BeIsrayɛl de ba sé tosho, be ra won\nyaga yɛn a ga sangal sangal ves e ji banɛn,\nko yɛn a ga ye bam a Dagwi Darwey, Dagwi mɛn.", "22": "Toyo hin, yin de yin a ga kana doyo a Dagwi Darwey ma,\nyɛ ê tɛ̀ in tyang, na a tɛ̀ yin a to sè bemɛ.\nHá in, “Wot a sé toyo vey na hwo,\nyaga hwà sé Dagwi Darwey Dagwi mot.", "23": "Mwin berahwol ba sé pyɛ kwɛlɛng zɔng,\nano na rewɔ̂ng beraku.\nE Dagwi Darwey de a sé Dagwi mot,\ne yɛ a wo sêy Israyɛl.”", "24": "Pyɛ́ de bedabeda mot ba ra a yɛ̄ fwom ya ga wey na rekyen\nyimo wot sè rɔngɔl bebot o,\nvyēl na berɔndɔng mɛn,\nnèy mɛn bewen na behwong mwa arɔng.", "25": "Tik na wot a dyɛng e ji rekyen mot,\ntik na neves mot ne kyiri hot.\nWot a ga ra a Dagwi Darwey, Dagwi mot banɛn,\nwot na bedabeda mot, yi e nebot mot vey e yunung,\nwot a ga wet betong na fwɔ̂ Dagwi Darwey, Dagwi mot wɛt."}
{"1": "Dagwi Darwey a hanat a Iyɔp a ye,", "2": "“Mwat de e simo na a tɛ̀ a mwat hwak renɛn,\ne tɔk tó ding na Wo Reto Mwa arɛt?\nMwat de e ra nenan na Dagwi,\ntik a hanat.”", "3": "Iyɔp a hanat a Dagwi Darwey a ye,", "4": "“Mwin ma vey pyɛ cak wɛt,\nsɛ́ de mê hanat a hwo ɛ?\nMa tɛ̀ vwɔ e nu yuu.", "5": "Ma ga kana hanat zang hining, zang ba mwa\nko mê to gwɛ re nuyel na ha wɛt.”", "6": "E bama mo Dagwi Darwey a hanat a Iyɔp e ji sombabos, a yang ɛ,", "7": "“Rɔgɔs gyindi gak à rwas;\nMê ra a hwo rangal, ko hwo, hwô hanat a me.", "8": "Hwo hwô tɛ̀ a me renɛn a?\nHwô wey na me, na hwo tɛ́ o wo cik arɛt?", "9": "Hwà vɔk gap sede Dagwi a?\nHwô tɔk moklo na fwɔ sede yɛ a?", "10": "Tɔrɔ hwo na gbɔng nerey na nedyɛt nerat,\nbang o na nerey na negwɔm.", "11": "Tɛ̀ shom mō ye tē puu,\nbɛrɛng kawɛ mwat de e dak kaa e tɛ̀ ɛ a dyɛng to.", "12": "Bɛrɛng mwat de e tos to, tɛ̀ ɛ a dyɛng hɛ,\nko hwo wey na bemat beves, e kwɔn mɛn.", "13": "Lɛrɛ hɛn mwa e vwel,\nrɔgɔs hɛn e kwɔ̂n bevuvwel.", "14": "Ano kwong me arɔng mê sey ha mō,\nwɔgɔ vwɔ yege mō gwó tɔk nɔng o wɛng.", "15": "Di, gworubɛt de ma yong gwɛ,\nsede remo de ma yong o,\ngwó re sɔng sede rɔndɔng.", "16": "Gap gwɛ ha sé e rawit\nretô gwɛ ra sé e ji banama jîm gwɛ.", "17": "Gwó nàta rûm gwɛ gwo sè tabat sede cɔgɔ̂t kugul,\nbanama bol gwɛ ba vɔk gap.", "18": "Bekup gwɛ ba sé sede wɔ́rɔ dyam pama,\nnedem gwɛ sede dyam.", "19": "Gwɛ à gwo mɛsɛng e ji tomong Dagwi,\nsɛ̌ mwat de a yong gwɛ zɔng, ê tɔk wey na gwɛ.", "20": "Beraku be nɔngɔ̂s gwɛ pyɛ̂ re,\ne kwɔn de mwa ngyāma yɛ ra ɛ jɔgɔ.", "21": "Gwó dyɛngɛs e tê cɔ́gɔt wùrum,\ngwo lɛrɛ hɛ e ji sere.", "22": "Necam batîn wùrum ne kyiri gwɛ,\nnelang babɔnɔng né gwɔrɔ gwɛ.", "23": "Ka sede gwɔrɔt gwó ha yol,\ngwo tē funglang, gwo ye lot wɛt,\ngwó tik yêy gwɛ bes zɔng\nsede nshi Rɔt Yɔrdan na yel a gwɛ mɛf e nu.", "24": "Mwat a sé de e vo gwɛ na guk,\nkɛ a boro wôl gwɛ na sòro a?”"}
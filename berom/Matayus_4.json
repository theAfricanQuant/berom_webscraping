{"1": "E bama mo, Gabik Jɛrɛ ha kyè na Yɛsu wɔ e hey, yaga na gwɔ̀m cēng a tɔgɔs hɛ na a ra banɛn.", "2": "E bama de a sangal e hwomo nepɔlɔ kuru banaas, naturuk na nagwi, sana re pyɛ́, a wok vyong.", "3": "Mwât setɔgɔs o a vey, ko a hwo yang ɛ, “Ka sede hwà sé Hwey Dagwi, yâng beta vemo be tɛ́ ɛn kpam-tuk.”", "4": "Ko Yɛsu a toyo a yɛ, a yang ɛ, “Bà jɛk e Bwok-basa Dagwi wɔgɔ,\n“ ‘A sé e kpam-tuk zɔng wɛt de wô tɛ̀ mwat a sè kwen,\nko mwat e simo kahɛ há de Dagwi e ha.’ ”", "5": "Ano, gwɔ̀m cēng a jut Yɛsu wɔ e Repomô Jɛrɛ Yɛrusalɛm, a tɛ̀ ɛ a tumal e ra tɛ̂t raduk Gbɔng Duk Re Fongol,", "6": "a yang ɛ, “Ka sede hwà sé Hwey Dagwi, ko gyili vɔk e vwel. Yaga bà jɛk e Bwok-basa Dagwi wɔgɔ,\n“ ‘Dagwi a rɔda nɔ̂ng betom-lagwi mɛ nu e ra hwo;\nyɛn a rɔda vɔk o e ra vɔ mɛn,\nyaga na hwo kwon tiri bwol mō e ra gwofwa wɛt.’ ”", "7": "Ko Yɛsu a toyo a yɛ, a ye, “Bà to jɛk e Bwok-basa Dagwi wɔgɔ, ‘Hwo mara Darwey Dagwi mō wɛt.’ ”", "8": "Gwɔ̀m cēng o a to jut ɛ vɔk e ra tɛ̂t gwogbɔng gworaku gwohwak, ko a dura a yɛ mwa neyɛnɛ̂ segwɔm detidetu e jey na gbɔng nerât nɛ mwa,", "9": "a yang ɛ, “Mê nɔng o mwa pyɛ́ yemo, ka sede hwô gaba e nuyel hom, na hwo re a me fongol.”", "10": "Ko Yɛsu a yang ɛ, “Kyè yi e ngamo, à Shetan! Bà jɛk e ji Bwok-basa Dagwi wɔgɔ,\n“ ‘Rē a Darwey Dagwi mō fongol,\nko e yɛ nju mɛ zɔng de hwô ra a yɛ fwom.’ ”", "11": "E bama mo, gwɔ̀m céng a hàla hɛ, ko betom-lagwi ba vey nɔng ɛ pyɛ de e simo.\n\n(Mar", "12": "Jeng de Yɛsu a wok, ba ga tɛ̀ Yohana e ngyang, a kyè vɔk e sevwêl Galili.", "13": "A hàla Nazarɛt, ko a wɔ̀ sangal e repomô Kafarnahum de ra sé bagat na Gworep Galili e yɛnɛ̂ bavwêl Zɛbulun na Naftali.", "14": "A ra ano, yaga na a sila mɛ̀ pyɛ de Yɛshaya, zarap Dagwi, à kana ha wɔgɔ,", "15": "“À hwo sevwêl Zɛbulun na hwo sevwêl Naftali\nde yin a sé e gwong vɔk e gworep, e gurâ Rɔt Yɔrdan;\nà hwo Galili de hwà sé sevwêl bemât yére dyuk!", "16": "Bemat de ba sé sangal e ji lwīl\nba ga di gbɔng negbey,\nko e rà vemo de ba sé sangal e sevwêl reku de sa sé mwangalang,\nnegbey na ga ta e ra yɛn.”", "17": "Yi e jeng o, Yɛsu a hwo basa a bemat, a tē, “Doyo hin yi e banɛn min, yaga jeng de Dagwi e lagwi a rɔda hwo re negwɔm e ra jey ya ga vey bagat.”\n\n(Mar", "18": "Jeng de Yɛsu á sè kwey e vwarâ Gworep Galili, a di bemât vôs betɔk beba, yɛ Simɔn de ba to tang ɛ, à Bitrus, na gwa mɛ Andarawus, ba sé bomo segun mɛn e ji gworep o.", "19": "Yɛsu a yang ɛn, “Raa me hin, ko ma rɔda masa a yin gwong de yin ê vɛ̀sɛ a me na bemat, tyɛng sede yin a sé vos betɔk a remo.”", "20": "E ji jeng o, yɛn a pe hàla bagun mɛn, ko ba raa hɛ.", "21": "Sede a gwɛ̌ kyè tyɔng yi e hwomo, a to di begwa behak beba, yɛn à Yakɔp na Yohana, nèy Zɛbɛdayus. Yɛn á sè e ji dwa-nshi tanga da mɛn Zɛbɛdayus, bá sè yông bagun mɛn. Yɛsu a yila hɛn,", "22": "ko remo-remo, yɛn a tik dwa-nshi mo na da mɛn, ko yɛn a raa hɛ.\n\n(Mar", "23": "Yɛsu a kyě kyè e sevwêl Galili, a basa a bemat pyɛ́ e beduk re fongol, ko a shara a yɛn Yɛgɛt Yat e ra Segwɔm Dagwi. A tɛ̀sɛ kasɛ̌ serɔ na kayɛ pyɛ de ya tak a bemat reyɔm tyang arɔng.", "24": "Reha mɛ ra shara hɛ vɔk e mwa sevwêl Sirya. Yaga ano, bemat o ba vɛ̀sɛ a yɛ na mwa vemo de ba ro ɛn na nerɔ detidetu, na vemo de ba tak reyɔm pyak: Vemo de ba vɔk cēng, na vemo de ba kushu cushu, tanga bemât gbɛrɛ̂k nedem, ko a tɛ̀sɛ hɛn tyang.", "25": "Bagbɔng bagyɛng bemat ba raa hɛ: Behak ba yi e sevwêl Galili, behak yi e yɛnɛ̂ bapomo kuru de ba tâng vɛ, à Dekapolis, behak yi e gbɔng repomô Yɛrusalɛm, behak yi e sevwêl Yudiya, ko behak kwong yi e gurâ Rɔt Yɔrdan."}
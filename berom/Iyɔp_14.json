{"1": "“Mwat de hwā a tɔ ɛ, nepɔlɔ mɛ na sé tyɔng zɔng,\nko na sila na reyɔm.", "2": "Sede jamuk de wa tulu, wa ras vòo, wa to ye nɔɔshɔsh e jeng tyɔng,\nano nepɔlɔ mwat ne tala hɛn sede zina de he ye bit.", "3": "Mwat a sé sɛ́ de hwó bɛrɛng hɛ ɛ?\nHwó yel na me e shɔt e nuyel mō a Dagwi a?", "4": "Wa e kyɛm a nusu na pyɛ haalal e ji yê ligis ɛ?\nWey, vit à mwat!", "5": "Mwin mwasi a vɔk yɛnɛ mɛ de ba ga yɛrɛ a yɛ,\nko pɛl mɛ ba sé e bara na hwo,\nhwà ga tɛ̀ á yɛ yɛnɛ, vit a hɛ na reto de ê ye zɔ̀k.", "6": "Tik bɛɛ mɛ muu, na me to vɔk yey pyɛng,\nnepɔlɔ mɛ na sé sede mwât fwom de e gyeng dyam tala.", "7": "Retin cɔgɔt de ba ga gang rɛ, bê sɛt yey rê to turuk bɛ̀,\nrê to tabas nelang wɛt a?", "8": "Mwa ano de berinis rɛ ba ga kwop,\nkpɔk tin o hê wey ɛ e kwɔn o.", "9": "Ko yaga he sɛsɛm ɛ nshi he tē gbuk à jamuk kɛ berang.", "10": "Ko mwasi e ku, tala mɛ a hane,\nâ hwɔtɔ nesong ne yɛnɛ mo, e gwa de a sɛ́ ɛ?", "11": "Sede nshi de ne tala hɛn e kadung,\nsede rɔt de nshi ne ye jɔng;", "12": "ano mwat e ku, e to sene wɛt.\nE de ba sene jeng de lagwi wo ba ye shǔt,\njeng á yane de be ba sene hɛ yî nevwa mɛ.", "13": "À Dagwi, ka hwà yâng lɛrɛ me e kwɔ̂n bevuvwel,\nhwo lɛrɛ me sɛ̌ shom mō ya ye rɔ̀s,\nhwo tɛ̀ a me tuk de hwô bare na me.", "14": "Sede mwat a ku, e to vɔk neken arɛt?\nMwa nepɔlɔ̂ fwom hom mê gyeng,\nsɛ̌ mwat de e sege me a vey.", "15": "Hwô yila, mê hanat a hwo,\nhwô vɔk cwey fwôm vɔ mō.", "16": "Ano kwong hwô masa tas bol hom, na kwɔn de ma boro,\nko hwo bɛrɛng banɛn hom wɛt.", "17": "Bê bang neburu hom e ji dap,\nhwô rɔgɔs a me banɛn hom wɛt.", "18": "Beta be gabsa be cɛgɛt hɛn,\nko gbondong, be sek gwɛ yi e kwɔ̂n gwɛ.", "19": "Nshi ne reng beta bè tɛ́ ɛn fɛkfɛk,\ntɛmɛ-nshi wo kus vwel wo kyè mɛ.\nAno de hwó wey na sɛt yey mwat.", "20": "Hwà dal gap mwat gbak-gbak, yaga ano e wey ɛ zɔng.\nHwó sege bwâng bayis mɛ ko hwó ro ɛ.", "21": "Nèy mɛ na sɛ̀ nerey ko a tɔk wɛt,\nba tɛt nerey mɛn ko vit a mwat de a yang ɛ ngyɛ̀k.", "22": "E wok na nevɛ̌t rebek mɛ,\nko e bare na yey sit de a vɔk.”"}
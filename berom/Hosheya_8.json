{"1": "Pɛl in durum!\nBa sé vey na jugu sede kim,\ne ra Gbɔng Duk Re Fongol Dagwi Darwey\nYaga bemat hom ba ga kwɔrɔ wuna-na-sira hom,\nko yɛn a ga kyɛ́ ɛn nà gyeng Badu hom.", "2": "Yɛn a sé tosho a me, be tē:\nÀ Dagwi mot, wot a sé bemat mo, wot BeIsrayɛl!", "3": "BeIsrayɛl ba ga kyɛ́ ɛn pyɛ́ ryat.\nYaga ano, vê repugu mɛn bê ro ɛn.", "4": "Yɛn a ga kasa a tó mɛn begwɔ̀m sana rangal me,\nyɛn a tɛ̀ bemât nuyel mɛn sana tɔ́k hom.\nYɛn a jut dyam pyɛng na dyam shinang mɛn be yong mɛ cī —\nyemo de bê ba wey na yɛ.", "5": "À bemât Samariya, ma kyɛ́ me mus dyam shinang min.\nYey hom ye beseng na yin.\nE yɛ̌ jeng de yin ê tɛ́ in haalal ɛ?", "6": "E mwât fwôm vwɔ wo BeIsrayɛl de a yong pyɛ cī mo.\nA sé e Dagwi wɛt!\nBê mɔbɔs mus dyam shinang wo Samariya mo cɛk o cɛk o.", "7": "Ka sede yin a tus gul e tô alkama, ko yin ê yɛt bwâl wúla!\nMapâk yara de wa tɛ̀ to wɛt, wô tɛ̀ yéneng wɛt.\nKa wa ka tɛ̀ yéneng, ko bemât yere dyuk bê re yɛ.", "8": "Bwang yére bemat jey ya ga wɔlɔk BeIsrayɛl.\nYɛn a sé e ji mɛn sede gwokywa de be tɔk ra fwom na gwɛ wɛt.", "9": "Yɛn a ga gǎ vɔk e Asirya,\nsede madung de wo kyè nju wɛ.\nBeƐfrayim ba ga nɔng dyām na be sey mɛ nesa.", "10": "Mwa ano de yɛn e ra ano,\nmê tula hɛn yi e yére bemat jey.\nKo yɛn ê hwo ririm,\nyi na negbang de Da vwel Asirya ê tak a yɛn.", "11": "BeƐfrayim ba ga gwɛ̌ lɔk begagbang rangâs yas na ne sè nedem talâ-nɛn,\nko na ga tɛ́ ɛn nedem ragas banɛn e negya!", "12": "Mwa ano de ma jɛk a yɛn Badu pyak,\nko yɛn a kyɛ́ ɛn vɛ sede ba sé pyɛ dyuk.", "13": "Yɛn e nása nenɔrɔ̂ yas de ya dal na nerat, na be re banama mo,\nko me, Dagwi Darwey, me kyɛ́ mɛ nenɔrɔ mo.\nMê bare na banɛn mɛn, mê tabak hɛn,\nko mê to toyo na yɛn vɔk e Misra!", "14": "BeIsrayɛl ba ga ye bam a womo de a yong ɛn.\nBa ga lɔk nelɔ begwɔ̀m nerey o.\nBeYuda ba ga lɔk nekwɔn dál e bapomo detidetu.\nKo mê tomo kya he hwo e ra bapomo mɛn o,\nhe re nelɔ nerey mɛn o arɔng."}
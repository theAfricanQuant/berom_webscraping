{"1": "Ba ye, ka hwà werek yére e ra vwel nshi,\nhwô to sɛ̀ yɛ e bama nepɔlɔ pyak.", "2": "Gas nenu mo na bemat betaama kɛ vɔk e rwit,\nyaga hwô tɔk jeng de reyɔm rê hwo e jey wɛt.", "3": "Ka sede bale ba sila larwak,\nbe rop rwak e jey,\nsede cɔgɔt ya gaba e rwa bato kɛ e rwa batin,\nbak de ya gaba e yé dyɛng e hwomo.", "4": "Yɛ de e bɛrɛng gul e tus pyɛ wɛt,\nko yɛ de e bɛrɛng bale, ê yɛt bwal wɛt.", "5": "Sede remo de hwà tɔk gwong de gabik hwey na bekup hɛ be ras e jim neng hɛ wɛt,\nano hwà tɔk fwôm Dagwi de e yong kayɛ pyɛ wɛt.", "6": "Nagasi hwo tus yere mō ko hwo pɔnglɔ nahywegelek wɛt,\nyaga hwà tɔk wɛt kɛ e yɛ̌ mo yê ras,\nkɛ yemo kɛ yere, kɛ mwa yɛ yê sè ryat.", "7": "Negbey na ta,\na sé pyɛ yey pyɛng, na bayis be bɛrɛng negbêy gwi.", "8": "Ka de mwat e ka ra neshey pyak, tik na a wok netâ nɛ mwa,\nko tik a bare, nepɔlɔ̂ lwil nê ba sè pyak.\nKayɛ pyɛ de yé té ya sé yapyi zɔng.", "9": "Vɔk yey pyɛng à bwot mwat e ji newen mō,\ntik hwo vɔk yey pyɛng e nepɔlɔ̂ nebot mo,\nra pyɛ de yey mo ye simo,\nna pyɛ de bayis mo be di nerat yɛ.\nKo hwo tɔk wɔgɔ, e ji mwa pyɛ́, Dagwi e vey na hwo e kwɔ̂n shɔt e ra mwa pyɛ́ mo.", "10": "Yaga ano, gas in na bɔrɔk yey,\nde yé vey a hwo na royo e rebek,\nyaga newen na se yapyi zɔng."}
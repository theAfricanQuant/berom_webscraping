{"1": "Dagwi Darwey a ye:\n“Mê vey na gûl wey na kayɛ pyɛ e ra vwel Babilɔn\nna e ra vê sangal e vwel Babilɔnya.", "2": "Mê vey na bemat na be wolom Babilɔn,\nko yɛn ê wolom vwel o.\nBê hala vwel o wiin,\njeng de yɛn ê hwo hɛ e kawɛ bak, e tuk reyɔm o.", "3": "Bê tik mwat tabas a ta gbang mɛ wɛt,\nbê tik ɛ a tɛ̀ yɔ̀m como mɛ wɛt.\nBê tɛt ɛ bebot bemat mɛn wɛt,\nbê wéy in na mwa bemat como mɛn hywiri.", "4": "Bê gabsa bavin o e vwel BeBabilɔn,\nbê mǎ hɛn e nehyok mɛn.", "5": "Dagwi Israyɛl na Yuda,\nDagwi Darwey, Da Jey Mwa a ga kyini bemat mɛ wɛt.\nMwa ano de vwel o ha sila na banɛn,\ne nuyel Wo Jɛrɛ, wo Israyɛl.", "6": "Tele hin yi e Babilɔn,\nkawɛ e ji min a sey neken mɛ!\nYin wey yaga neves mɛn wɛt,\nyaga jeng talâ pyɔ̌n Dagwi Darwey a yemo,\na sé tala hɛ pyɛ de a ga ra.", "7": "Babilɔn wa sé sede keshi dyam shinang e vwɔ Dagwi Darwey,\nwa tɛ̀ jey mwa ye feng siring,\nyére bemat jey ya sɔ nshi anap wɛ,\nyi ano, yére bemat o ya hwo lolong.", "8": "Babilɔn wa ga gaba dey-dey ko wa ga shara hɛ,\ndak in sekun yaga wɛ!\nJama hin bèhal yaga baram o,\ngyeng rɔ̌ bê tɔk tɛ̀ wɛ tyang.", "9": "Wot a ye ngyɛ́k na wot a tɛ̀ Babilɔn o tyang,\nko wa tɔk tɛ̀ tyang wɛt.\nYe in waa a wɛ, ko yin, kawɛ mo\na kyè wɔ e vwel mɛ.\nYaga shɔt wɛ ya ga wul lagwi,\nba ga jut yɛ e rak o e larwak.", "10": "Dagwi Darwey a ga dura necik pyɛ de wot a ra.\nVey in na wot wɔ̀ ha e Siyɔn,\npyɛ de Dagwi Darwey, Dagwi mot a ga ra.", "11": "Lɔ̌ hin ket min!\nSila hin bezing ket o!\n“Dagwi Darwey a ga shina gabik begwɔ̀m BeMedya, yaga a ga yong gwong e ra Babilɔn na a wey na wɛ. Talâ pyɔ̌n Dagwi Darwey à hane, talâ pyɔ̌n yaga wey na Gbɔng Duk Re Fongol mɛ.", "12": "“Nára hin pyɛ dura na be hwo e ra bejwa-repomo Babilɔn,\ngwɛ̌ hin nepyak bemat gyeng!\nGas in bemat bɛɛ̀ nekanang!\nTɛ̀ in bemat e waba!\nYaga Dagwi Darwey a ga yong ko a ga ra,\npyɛ de a ga ha e ra bemat sangal e Babilɔn.", "13": "Yin vê sangal e vwel nerɔt pyak,\nhê pyɛ̂ nedanerey sizɔng,\nyɛnɛ min ha ga pom,\nba ga tut neken vwel o ano.”", "14": "Dagwi Darwey, Da Jey Mwa a ga sira na to mɛ, a ye:\n“Mwin, mê sila hin na bemat como sede rewuk rawal,\nko yɛn ê gbɔ na wɛng de ba sɛ e ra yin.", "15": "E yɛ de a yong sevwel na reto mɛ,\na tɛ̀ yey tɛk na netsitsɛng mɛ,\nko yi na tɔk mɛ, a shara belagwi mwa.", "16": "Jeng de e lumla ko nshî lagwi ne wɔs,\nko e tɛ̀ bale be yi e neyɛnɛ jey.\nE tɛ̀ gbara wo tē dɛbɛt e ji rwak,\nko e tomsal na gul yi e gban mɛ.", "17": "Ano kawɛ mwat ê tɛ́ ɛ tɔn sana netsitsɛng,\nkawɛ zu dyam shinang ê vo rekyen cī mɛ,\nyaga pyɛ́ de yɛn e yongos o ya sé bɔs,\nvit a yɛ na nesong.", "18": "Ya sé yapyi zɔng, fwom kwɛlɛng bemat zɔng,\ne jeng tabak mɛn, yɛn ê weres.", "19": "Dagwi Darwey wo Yakɔp a sé sede yɛn wɛt,\nyaga e yɛ de a yong pyɛ̂ mwa.\nKo Israyɛl a sé nap mɛ,\nreza me a Dagwi Darwey, Da Jey Mwa.”", "20": "Darwey Dagwi a ye:\n“Hwo wɛ à remos hom,\npyɛ tô como hom,\nna hwo de me bugut mɛ yére bemat jey,\nna hwo de me wey na segwɔm detidetu.", "21": "Na hwo de me bunut dwa na mwat laga mo,\nna hwo de me bunut kyɛkyɛ bedwa na mwat kyé na wɛ.", "22": "Na hwo de me bunut rwas na hwā,\nna hwo de me bunut mwakuk na hwey,\nna hwo de me bunut bwot mwat na hwong.", "23": "Na hwo de me bunut lwek vyēl na kwara mo,\nna hwo de me bunut bemat cap na yas how cap o,\nna hwo de me bunut begwɔmna na bemat nuyel bemat como mɛn.”", "24": "Dagwi Darwey a ye: “Mê tala Babilɔn na mwa ve sangal e sevwel BeBabilɔn e bayis min yaga mwa neves de yɛn a ga ra e Siyɔn.", "25": "“À Babilɔn sede rakû wey na pyɛ, me Dagwi Darwey me ra repugu na hwo,\nde hwà ga wey na jey mwa!\nMê nára vwɔ hom e ra hwo,\nko mê biring hwo vey e vwel yi e rak o,\nko hwô se raku de kya ha ga re.", "26": "Bê to jut gwofwa to-kwɔng yi na hwo wɛt,\nko vit a gwofwa retis arɔng,\nko hwô se sede hey gbingiring nesheneshey.\nMe Dagwi Darwey ma ha ano.", "27": "Nára hin pyɛ dura e gwi e neyɛnɛ jey,\npɛl in a yére bemat jey durum como!\nYong in yere bemat jey na yɛn a hwo como na wɛ,\nyila hin begwɔ̀m Ararat, na Mini tanga Ashkenas na be hwo como.\nTɛ̀ in gwɔ̀m como e ra wɛ,\nvey in na bedwa sede rewuk rawal.", "28": "Yong in yere bemat jey yaga como na Babilɔn,\nyɛn begwɔ̀m BeMedya, na begwɔmna mɛn tanga bemat nuyel mɛn,\nna kasɛ̌ sevwel de sa sé e nɛn mɛn.", "29": "Jey ye vow ko ye ririm,\nyaga pyɛ de Dagwi Darwey a yong e ra Babilɔn ya sé té,\nna be tɛ̀ vwel Babilɔn gbingiring,\nvit a bemat sangal e hɛ.", "30": "Bemat como Babilɔn ba ga tik tô como,\nko ba nàra e nekwɔn dal mɛn,\ngap mɛn ha ga tala hɛ,\nba ga tɛ́ ɛn sede beha.\nBa ga dak kya e nelɔ mɛn,\nruhup mɛn ba ga gabsa.", "31": "Bemat tele be raa bemɛn na tele,\ntom e raa mumwɛ ano arɔng,\nna be wɔ̀ ha a gbɔng gwɔ̀m Babilɔn,\nba ga re repomo mo e kawɛ bak.", "32": "Ba ga sey ɛ nekwɔn yé dɔ,\nba ga dak kya e nekwɔn dál,\nko bemat como ba sé lingsit.”", "33": "Dagwi Darwey, Da Jey Mwa, Dagwi Israyɛl a ye:\n“BeBabilɔn ba ga tɛ́ ɛn sede gazu de ba lolom,\ne jeng de ba sé dak ɛ pyɛ́,\nmwa ano e ji jeng tyɔng,\nko jeng bwal mɛn yê pom.", "34": "Gbɔng Gwɔ̀m Nɛbukadnɛzar wo Babilɔn a ga re Yɛrusalɛm,\na ga bugut wɛ,\na ga paa pyɛ́ mo mwa a hala wɛ sede shǐ hal,\na wɔlɔk wɛ sede gwopyɛ-ji-nshi,\na ga sila jim mɛ na pyɛ́ ryat sizɔng,\nko a tulus bwang o e jey.", "35": "Tik na bemat Siyɔn be ye,\n‘Gwi gwô tala BeBabilɔn yol de yɛn a ra a wot.’\nKo bemat Yɛrusalɛm be ye,\n‘Gwi gwô tala BeBabilɔn nemi mot de yɛn a lusha.’ ”", "36": "Dagwi Darwey a ye:\n“Mê jut ha min,\nko mê tɛ̀ be tala pyɛ de ba ra a yin.\nMê tɛ̀ gworep mɛn gwo hworok,\nko mê tɛ̀ lwel nshi mɛn gwo ye jɔng.", "37": "Ano Babilɔn wô tɛ́ ɛ bagwɔt barin,\nkwɔn sangal nevu-hey,\nwô se pyɛ byɛm-byɛm, pyɛ byɛs,\nvit a bemat e ji wɛ.", "38": "BeBabilɔn bê lulum sede begukum,\nbê tosho sede nèy gukum.", "39": "Yɛn a kat cwey pyɛ́ bɛ? Mê yong a yɛn nshi sɔ,\nmê tɛ̀ yɛn a sɔ, sɛ̌ yɛn a hwo feng.\nYɛn ê wɔ̂ nevwa sana yɛnɛ,\nko yɛn ê sang sene wɛt.", "40": "Mê hwɔlɔ hɛn wɔ̀ yɛ́t ɛn sede byot tyīmit,\nsede beturuk tanga begam.\nMe Dagwi Darwey ma ha ano.”", "41": "“Yaa kukuuk! Ba ga sey ɛ Babilɔn,\nba ga re pyɛ kaa mwa jey!\nDi de Babilɔn wa ga tɛ́ ɛ,\npyɛ byɛm-byɛm e nuyel yére bemat jey!", "42": "Gworep gwa ga tele e ra Babilɔn,\nbagun nshî gwɛ de be lulum ba ga bang wɛ vit.", "43": "Bapomo wɛ ba ga tɛ́ ɛn pyɛ byɛm-byɛm,\nvwel nehwogot na hêy gbingiring,\nvwel de ha sé san vit a mwat,\nko vit a mwasi de e kwey e ji hɛ.", "44": "Mê tabak Bɛl, ci Babilɔn,\nna me tɛ̀ wo hwɔs pyɛ de wa ga kana wɔlɔk.\nYére bemat jey yê to dɔ́ng vɔk e hwomo wɛt,\njwa-pomo Babilɔn wa ga gaba!", "45": "Nu in yi e hɛ, a bemat hom!\nSey in bato min, kawɛ e ji min,\nyi e shom vyes Dagwi Darwey!", "46": "A sè a yin fɛgɛt, kɛ yin vo bengyip\nna neha gwɔrɔng de be kyě ha e vwel o wɛt.\nShey hemo be yi na ha hak,\nko shey het be yi na hak detu.\nNeha yol de yê ra e vwel o,\nna ne gwɔ̀m hwak de ê hwo mumwɛ na como.", "47": "Ko di in, jeng ye kyè vey,\nde mê teshe na pyɛ̂ sekwit Babilɔn.\nBê tɛ̀ a mwa sevwel o rekyen,\nko mwa vemo de ba mɔbɔs, bê gabsa e vwel o.", "48": "Ano lagwi na jey,\nna mwa pyɛ́ de ya sé e ji yɛ,\nyê gbɔ na yey pyɛng e ra Babilɔn,\nyaga vê wey na wɛ bê vey hwo e ra wɛ yi e rwa bato.", "49": "E remo Babilɔn wô gaba yaga BeIsrayɛl de wa ga mɔbɔs\nsede remo de mwa vemo de Babilɔn wa ga mɔbɔs e jey.\nMe Dagwi Darwey ma ha ano.”", "50": "“Yin de yin a ga hywit in wal como,\nkyè in, yin gyeng wɛt!\nBare hin na Dagwi Darwey yi e vwel yikyik,\nyin to kyě bare na Yɛrusalɛm arɔng.", "51": "Wot a vo rekyen, yaga ba ga kyě dusa hot,\nbyɛs ha ga kyiri hot mwa,\nyaga yére dyuk ya ga yel e nedem jɛrɛ\nne Gbɔng Duk Re Fongol Dagwi Darwey.", "52": "Yaga ano, jeng ye kyè vey mwin,\nde mê tabak pyɛ̂ sekwit Babilɔn,\nko vemo de ba mǎ hɛn\nbê gwɔrɔng e mwa yɛnɛ vwel o.", "53": "Ka Babilɔn wa ka tút vɔk e lagwi,\nna wo lɔk na gap kwɔn dal e hwomo,\nMwa ano mê tomo na vê wey na be hwo e ra wɛ.\nMe Dagwi Darwey ma ha ano.”", "54": "“Wok in lwɛ́lɛ sesin e Babilɔn,\ngwô gbɔng gawey yi e vwel BeBabilɔn!", "55": "Ey, Dagwi Darwey a sé wey na Babilɔn,\na sé tɛ̀ lwɛ́lɛ wɛ gwo ye yuu.\nBemat como ba yi na yol sede bagun nshi de be lulum,\nba hwo como, ba gbɔ na tɔ mɛn.", "56": "Yaga wo wey a ga hwo e ra Babilɔn,\nba ga vos bemat como mɛn,\nba ga kwɔrɔs begbang mɛn.\nEy, Dagwi Darwey a sé Dagwi tala pyɔ̌n neves,\ne sang tik nà tala wɛt.", "57": "Mê tɛ̀ begwɔ̀m na vê netsitsɛng wɛ be feng siring,\nmwa na begwɔmna wɛ, na bemat nuyel wɛ tanga bemat como wɛ.\nYɛn ê wɔ nevwa gbak-gbak sana to sene.\nMe Gbɔng Gwɔ̀m, de reza hom a Dagwi Darwey, Da Jey Mwa ma ha ano.", "58": "Bejwâ-pomo Babilɔn gbɔng o bê gabsa e vwel,\nko ri ruhup o de ba sé belis e rak o, kya hê re vɛ.\nFwom bemat o gwa ga tɛ́ ɛ zɔng-reng.\nKo yére bemat jey ba yɔ́m ɛn, ko ba sɛ̀ balem kya zɔng.”", "59": "Nu a hemo de Yirmiya zarap Dagwi a nɔng Seraya Neriya Maseya jeng de Seraya á sè kyè vɔk e Babilɔn tanga Zɛdɛkiya gbɔng gwɔ̀m Yuda e shey he naas hê negwɔm mɛ. Seraya mo á sè gwelê gwɔ̀m.", "60": "Yirmiya a jɛk e bwok-basa reha yere mwa gawey de hê hwo e ra Babilɔn, na mwa bwang pyɛ́ cak e ra sevwel o.", "61": "A yang Seraya ngan, “Sede hwà wul Babilɔn, tik na hwo basa a bemat o gbɔ̌gbɔ kayɛ pyɛ de ba jɛk e ngamo.", "62": "E bama mo hwo ra won, hwo ye, ‘À Dagwi Darwey, hwà ga ye hwô wey na kwɔn hemo, e gwong de vit a pyɛ cen cak de yê se e hɛ, kɛ mwasi kɛ ngyama, ko ha rɔda se gbingiring nesheneshey.’", "63": "À Seraya jeng de hwà yɛnɛ basa a bemat bwok-basa mo, ko hwo rɔgɔs gwɛ tanga gwofwa, ko hwo bomo gwɛ e Gwɔrɔt Ɛifaratɛs,", "64": "ko hwo ye, ‘Pyɛ ma yemo de yê té na Babilɔn, wô ye pyɔp, ko wô sang to sogo wɛt, yaga gawey de Dagwi Darwey a sé kyè wɔ vey mɛ e ra wɛ.’ ”\nTalâ neha Yirmiya à nemo."}
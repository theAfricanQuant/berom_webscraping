{"1": "Ko ma ye:\nWet in betong, à yin bemât nuyêl Yakɔp\nna begwɔ̀m lɔ Israyɛl!\nA sé naka na yin a tɔk gâs badu e tē wɛt a?", "2": "Yin e kyɛ́ in pyɛ́ ryat,\nna yin tɛ̀ yey na vyes o.\nYin e wɔnɔ bemat hom beken,\nyin hama banama mo yi e bekup o,", "3": "yin re banama mo,\nyin paa bahwo mo,\nyin kwɔrɔs bekup o cɛk o cɛk o,\nko yin re vɛ̄ sede nama e rwey,\nsede nama e rwêy leng.", "4": "Ano yɛn ê tosho a Dagwi Darwey,\nko ê toyo a yɛn wɛt,\nê lɛrɛ bayis mɛ yi na yɛn e jeng o,\nyaga pyɛ́ vyes de yɛn a ra.", "5": "Dagwi Darwey a ha e ra bezarap,\nde be tɛ̀ bemat mɛ be ye rɛng,\nvemo de be dopse mok “Netyang”\njeng de bé nɔng ɛn pyɛ́ de bê re,\nko como e ra vemo de be tɛ̀ a yɛn pyɛ e nu wɛt.", "6": "Yaga ano ê sè a yin turuk sana negwi-ywey,\nmwangalang sana bemât bɛrɛng.\nGwi gwô gaba a bezarap,\nko nagwi nê sè gyibilik e ra yɛn.", "7": "Bemât bɛrɛng bê tɛ́ ɛn pyɛ byɛs,\nko vê vyoshon bê tɛ̀ a yɛn rekyen,\nmwa hɛn bê bangas nenu mɛn na vɔ\nyaga Dagwi a ga toyo a yɛn na pyɛ wɛt.", "8": "Ko me à, ba ga sila me na reto,\nna gabîk Dagwi Darwey,\nna gâs badu e tē tanga gap,\nna me dura a Yakɔp buru mɛ,\nIsrayɛl banɛn mɛ.", "9": "Wet in betong, a yin bemât nuyêl lɔ Yakɔp,\nna begwɔ̀m lɔ Israyɛl.\nYin e kyɛ́ in gâs badu e tē,\nko yin e tsip shɔt ryat,", "10": "Yin e lɔk Siyɔn na nemi,\nko Yɛrusalɛm na neves!", "11": "Bemât nuyel be yɛt shɔt na dyâm bâng nu,\nbepiris mɛn be basa a bemat e ra byɛ,\nbezarap mɛn be ha hâ siitit e ra dyām,\nmwa ano be jut zâ Dagwi Darwey, ko be ye,\n“Mwin Dagwi Darwey a sé na wot!\nVit a pyɛ de yê mǎ hot.”", "12": "Ano, yaga yin,\nbê ba how Siyɔn sede hwiri.\nYɛrusalɛm wô ba tɛ́ ɛ gwɔt fongol,\nko rahwôl Gbɔng Duk Re Fongol wô ba tɛ́ ɛ rehwot."}
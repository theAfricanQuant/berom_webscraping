{"1": "Gawey e ra bemât sefeng Israyɛl,\nde be dak kaa na kpîn jamuk wo gbɔng nerat de wo tē zùt,\nvemo de ba mɔsɔ na pyɛ́ ryat,\nna vemo de be feng nshî anap.", "2": "Di in, Darwey a sé tomo gbɔng mwat wo gap hwak,\na sé sede gûl rwâk fwala, wúla de wó wey na kayɛ pyɛ,\nsede gworwak de gwó tɛ̀ tɛmɛ-nshi,\nyi na vwɔ mɛ ê gangas hɛn e vwel.", "3": "Bê bɔrɔs kpîn jamuk mɛn na bol,\nbemât sefeng Israyɛl de be dak kaa na wɛ.", "4": "Ko kpîn jamuk wo gbɔng nerat e batô vê mɔsɔ wô yē zùt\nwô sè sede nèy regwi de ne tanga vel nahywɛp,\nkawɛ mwat de a di nɛ, e re nɛ ras de a ga vos nɛ e vwɔ.", "5": "E Jeng o Dagwi Darwey, Dâ Jey Mwa\nê ba sè kpîn jamuk wo gbɔng nerat,\nê ba sè rwat e tɔrɔ̂ bwang bemat mɛ.", "6": "Yɛ ê sè gabîk gas badu e tē\nyaga vemo de be ra shɔt,\nko ê sè gap\nyaga vemo de be dul bemât como e ruhûp repomo.", "7": "Behak arɔng be feng na nshî anap\nko be tē tàrak na siring,\nbepiris na bezarap mɛ\nbe feng siring,\nhe tɛ̀ yɛn a ha kpɛɛ,\nyɛn e tē tàrak,\nhe tɛ̀ yɛn a bɛɛ pyɛ́ kpɛɛ,\nyɛn e buru e de yɛ̂t shɔt.", "8": "Mwa kwɔ̂n sɔ mo ha ga sila na hwɔs,\nvit à kwɔn de ha sé hal.", "9": "“Yɛn ê basa a beva tɔ́k ɛ?\nYɛn ê misang a beva há ɛ?\nYɛn ê há a nèy de ba mɛsɛng kang nɛ a?\nYɛn ê basa a nemo de ba sé tùt a nɛ nevasal a?", "10": "A sé jama na a basa a wot,\ntîn jɛk, tin jɛk, gwong jɛk, gwong jɛk,\nregâp jɛk, regâp jɛk” vit à to.", "11": "Yaga ano, Dagwi Darwey ê ha na bemat mɛ,\nna lêm yére dyuk yi e vwêl yikyik.", "12": "A ga yang ɛn:\n“Pɔngɔ à hemo, nɔng in vemo de ba sé gbɛrɛk pɔngɔ.\nSangâl yêy dyɛngɛ à hemo”,\nko yin a kyɛ́ in nà wok.", "13": "Yaga ano, hâ Dagwi Darwey hê sè a yɛn,\n“Tin jɛk, tîn jɛk, gwong, gwong, gap, gap” vit à to,\nyaga na yɛn a gabsa na bama, be kwɔrɔs bekup mɛn,\nbê wɔ̀ rɔnɔ hɛn, be vos ɛn besam.", "14": "Yaga ano, wok in hâ Dagwi Darwey,\nà yin bemât kaa,\nyin de yin e re negwɔm e ra bemat vemo e Yɛrusalɛm.", "15": "Yin a ga ye,\n“Wot a ga wuna hot na sira na reku,\nwot a ga ra gafiri na kwɔ̂n bevuvwel.\nJeng de gawey ha sé kwey,\nhê wul ot wɛt, yaga bɔs hɛ à kwɔ̂n dál mot,\nko kwɛlɛng hɛ de hê lɛrɛ hot.”", "16": "Yaga ano, Darwey Dagwi Darwey a ye:\nDi in, ma sé bomo gwofwa retis e Siyɔn,\nba ga mara gwɛ naka,\ngwa sé gwofwa to-kwɔng gworwat,\ngwo retîs nerat sizɔng.\n“Vemo de ba tɛ̀ gap e ra gwɛ, bê vɔ bengyip wɛt.”", "17": "Mê tɛ̀ gas badu e tē he sè sede rwîk masa,\nko necik ne sè sede nedirik o,\nrwâk fwala wô yishing kwɔ̂n dâl hɛ̂ retîs bɔs,\nko tɛmɛ-nshi hê rung kwɔ̂n lɛrɛ hê retîs kwɛlɛng.", "18": "Ano bê gang wuna-na-sira min na reku,\nko gafiri min na kwɔ̂n bevuvwel hê tumal wɛt.\nJeng de gawey hê sè kwey,\nko hê gangas hin e vwel vit.", "19": "Kayɛ jeng de ha sé gyiris, hê vos in\nyaga gasi e ra gasi tanga nagwi na naturuk bê kweres.\nHê basa a yin ha de hê nɔngɔs hin bengyip.", "20": "Yaga gwat min gwa radɛ bwit na mwat a nàta hɛ ɛ,\nko pyɛ banga min ya sé yɔ́lsɔng na a gunung hɛ mɛ.", "21": "Dagwi Darwey ê sogo na shom sede á ra e Raku Pɛrazim,\nê ra nu sede á ra e nɛk Gibɛyɔn,\nna a ra pyɛ yey mɛ — pyɛ bes\nna a ra fwom mɛ — fwom duk o!", "22": "Ko di, tik dâk kaa mo,\nka ano wɛt bê gwɛ̌ rɔgɔs hwo na ngyang gak,\nyaga ma ga wok redu wéy na vwel o mwa\nyi na Darwey, Dagwi Darwey, Dâ Jey Mwa.", "23": "Wet betong, na hwo wok fwɔ hom,\ntɛ̀ nehywɛ, na hwo wok ha hom.", "24": "Womo de e how cap tûs pyɛ́ e sǎ e de how o a?\nE sǎ e de vugus na bugût cap o a?", "25": "Jeng de a ga tɛ̀ yɛ tas,\ne bere ɛ dyara lyu na shɔngɔl\nko e tus alkama na baale e kwɔn mɛn,\nna dyarâ bàk e bato mo wɛt a?", "26": "A ga masa fwom o naka,\nDagwi mɛ a ga basa a yɛ gwɛ.", "27": "Be dak dyara na gbɔng gwele wɛt!\nBe ngwɔgɔt shɔngɔl na kyɛkyɛ̂ rɔndɔng wɛt!\nWey! Be rwagat dyara na cwang,\nbe dak shɔngɔl na bīlik.", "28": "Be dak alkama yaga kpam-tuk,\nko be sǎ e de dak o gbak-gbak wɛt,\nbe ngwɔgɔt wɛ na kyɛkyɛ̂ rɔndɔng,\nko be bunut mɛ wɛ wɛt.", "29": "Yemo ya sé nɔrɔ arɔng yi na Dagwi Darwey, Dâ Jey Mwa,\ne vos badu vê langat,\nko netsitsɛng mɛ na sé nerat vit à yere mo."}
{"1": "Káa, ka hwà yang hama lagwi na hwo gyirik,\nyaga na beraku be digis e bayis mo.", "2": "Sede remo de kya ha hwo e ra nelang cɔgɔt,\nko kya mo he tɛ̀ nshi ne tē puu,\nna he tɛ̀ vê repugu mo be tɔk reza mo,\nyaga na yére bemat jey ye vow e bayis mo.", "3": "Jeng de hwá ra pyɛ̂ langat de wot á bare yê té wɛt,\nhwá gyirik, ko beraku bá digis e bayis mo.", "4": "Yi e neshey de na kwey, vit à mwat de a ga wok,\nvit à fwong de gwa ga mùkta,\nvit a yis de ha ga di Dagwi hwak sede hwo,\nde e ra ano a vemo de ba tɛ̀ gap mɛn e ra yɛ.", "5": "Hwó man na vê yey pyɛng de be ra necik,\nvemo de be bare na kyé e begwong de be pɛngɛ a hwo yey.\nHwà tɛ̀ shom, ko wot a sǎ e de râ banɛn,\nwot a ga ros, sey ot!", "6": "Mwa hot wot a ga tɛ́ ot ligis\nko tomông necik mot mwa ba sé sede cɛ̌k rugu ligis.\nMwa hot wot e tē zùt sede berang,\nko neburu mot ne kyè na wot e jey sede gul.", "7": "Vit à winde e yila e ra reza mo,\nkɛ a mara kába gwong mo,\nyaga hwà ga lɛrɛ bayis mo na wot,\nko hwà ga nára hot e vwɔ̂ tomông neburu mot.", "8": "Mwa ano, à Dagwi Darwey, hwà sé da mot,\nwot a sé secwem, ko hwo à mwât lɔk mot,\nmwa wot a sé fwôm vwɔ mo.", "9": "Hwo kwon vo shom ding-ding na wot wɛt, à Dagwi Darwey,\nko hwo bare buru nesheneshey wɛt.\nA remo bare wot a sé bemat mo mwa.", "10": "Bapomô jɛrɛ mo ba ga tɛ́ ɛn hêy gbingiring,\nSiyɔn wa ga tɛ́ ɛ hêy gbingiring,\nYɛrusalɛm wa ga tɛ́ ɛ barin hal.", "11": "Gbɔng Duk Re Fongol mot wo jɛrɛ wo gbɔng nerat\nkwɔn de bedabeda mot bá kyě somo hwo ɛ,\nba ga dak kya e wɛ,\nko mwa nekwɔn nerat mot na ga tɛ́ ɛn barin.", "12": "À Dagwi Darwey, hwô dul tó mo bamâ pyɛ́ yemo mwa a?\nHwô sǎ yuu, na hwo tabak hot ding-ding ano a?"}
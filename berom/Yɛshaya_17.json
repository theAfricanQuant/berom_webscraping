{"1": "Ha siitit e ra Damaskus a hemo.\nDi, Damaskus wô to sè gbɔng repomo wɛt,\nko wô sè gwɔ̂t barin.", "2": "Bê hala bapomô wɛ hal gbak-gbak,\nbê tɛ́ ɛn nekwɔn vyēl,\nyê dyɛngɛs ɛ̀, ko vit a mwat de\nê tɛ̀sɛ a yɛ bengyip.", "3": "Kwɔ̂n dál hê to sè e Israyɛl wɛt,\nko Damaskus wô vɔk segwɔm wɛt,\nko bwang Aram wô sè sede gbɔng nerât BeIsrayɛl.\nDagwi Darwey, Dâ Jey Mwa a ye ano.", "4": "E jeng o, gbɔng nerât Yakɔp nê tɛ́t ɛn,\nko sebwêp bek mɛ sê tala hɛ.", "5": "Ê sè sede jeng de bemât bwal\nba sé yɛt pyɛ̂ yeneng de ya rɔngɔl\nko a ga yɛt bwang pyɛ́ mo na vwɔ mɛ,\nkɛ sede womo de a sé kyě yɛt nemɔ pyɛ̂ yeneng, e Nɛk Rɛfayim.", "6": "Yɛn ê sè sede bagbát regwi e ra cɔgɔt\nbama de ba ga dak nèy o,\nbagbàt o baba kɛ batat e lang o,\nbanaas kɛ batungun e gbɔng lâng cɔgɔt o.\nDagwi Darwey, Dagwi wo Israyɛl a ha ano.", "7": "E jeng o, bemat bê bɛrɛng á womo de a yong ɛn, ko bê doyo bayis mɛn vɔk na yɛ WoJɛrɛ wo Israyɛl.", "8": "Yɛn ê to bɛrɛng á begagbang rangâs yas wɛt — pyɛ́ de yɛn a yong na vɔ mɛn, kɛ pyɛ́ de nekɛn vɔ mɛn na yong, yɛ à sesêk Ashera kɛ begagbang rangâs pyɛ̂ nesang hyɔɔlɔl.", "9": "E jeng o, bagbɔng bapomô dál mɛn vê gap bê sè sede nekwɔn de ba ga hala nɛ hal, ne BeHivi na ne BeAmɔr, de yɛn á hala jeng de BeIsrayɛl bá sè kyè wɔ̀ hwo e ra yɛn, kayɛ pyɛ yê sè hal.", "10": "Yaga yin a ye waa a Dagwi\nde a sey in,\nyin a ye bam à Gwofwa,\nkwɔ̂n lɛrɛ min.\nYaga ano, mwa ano de yin a tus pyɛ́ ryat e bě min yaga cī,\nyin a zep cɔ́gɔt ryat yaga dagwi dūk.", "11": "Mwa ano de yin a tɛ̀ yɛ ye hwo ras\ne tûk zep o,\nko yin tɛ̀ ye tá cúyu e nagasî zep o,\nmwa ano, nèy o nê hworok\ne tuk de rɔ na royo de he ye rɔ̀s wɛt\nha hwo e ra nɛ.", "12": "Wok in, lulûm regyɛng bemat!\nBe lulum sede gbara e gworep.\nWok in lulûm yére bemât jey!\nLulum o ha sé sede hê nshî gworep!", "13": "Yére bemât jey ye lulum\nsede hê tɛmɛ-nshi,\nko Dagwi ê gyong ɛn, ko yɛn ê tele\ne jey yikyik,\nbê ro ɛn sede byɛmɛ e beraku\ngyam na gul gwo hwo,\nna sede bûm wúla\ngyam na gûl rwak gwo hwo.", "14": "Nahywegelek kayɛ pyɛ yê sè kpɛɛ,\nko gyam nagasi, bê to sè wɛt.\nPyɛ de yê té na vemo de be jugu hot a yemo,\npyɛ de yê té na vemo de ba hashe pyɛ́ mot na retek a yemo."}
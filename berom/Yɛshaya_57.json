{"1": "Mwat de a sé cik e wey,\nko vit a mwat de e tɛ̀ tong.\nBe kyè na vê tsak o,\nko vit à mwat de e bare mɛ.\nBe hashe vê cik yi e neves,", "2": "ko yey mɛn ye dyɛng,\nyɛn de be kyè cik,\nbê pɔng e ra gat mɛn.", "3": "Ko di yin kē, vey in e ngamo,\nyin nèy bemât vyoshon,\nyin yerê vê nejwang na nedeneves.", "4": "Yin e tabas a beva nengyas ɛ?\nYin e wuma nenu tɔɔng e ra beva\nna yin a nása balem e jey ɛ?\nYin a sé nèy neburu,\nna yere ye bɔs wɛt a?", "5": "Yin de cwey pyɛ́ vyes ye re in\nsede kya e tê cɔ́gɔt ouk,\ne nɛ̂n kayɛ cɔgɔ̂t berang pyak.\nYin de yin e mɔbɔs nèy min e benɛk,\ne nɛ̂n nesarâng beta.", "6": "Basulup bèvwɛngɛ ba sé bak o mwin,\ney, e vɛ de ba sé nu mo min.\nE ra vɛ de yin a shusha ɛ̀ nu mo\nhê beda min.\nYin a ga vey na nɔrɔ̂ pyɛ̂ yeneng.\nPyɛ́ yemo yê dyɛng a me yey a?", "7": "E ra beraku belis e ra rak o,\nyin a ga shara beput min,\nko e hwomo yin a tút wɔ̀ nára nɔrɔ̂ rangas.", "8": "E bamâ rwi na swesek rwi mó\nyin a tɛ̀ pyɛ durâ ci min.\nYi na hála hom, yin a hywɛrɛm hin,\nyin a tút e ra gwat twes mɛn.\nYin a ra byɛ na vemo de yin a tɛ̀ yey na yɛn,\nna yin a bɛrɛng nekpimit mɛn,\nna yin a ragas pyɛ́ vyes na yɛn.", "9": "Yin a kyese a Molek na nèy,\nko yin a tē shɛrɛk na pyɛ̂ nesang hyɔɔlɔl min,\nyin a tomo betom min yikyik,\nvɔk e kwɔ̂n bevuvwel pyɛ hɛ.", "10": "Yin a tɛ́ in gbɛrɛk yi e kyé gǎ min,\nko mwa ano yin a ye, “Ha sé yapyi”, wɛt.\nYin a sɛ̀ pyɛ́ de yin e simo tyɔng wɛt,\nko a nɔng in gap pas.", "11": "E yɛ̌ ci de yin e tele hin, yin e wok bengyip yɛ,\nano yin e vɛ́sɛ a me bɔs,\nko yin e bare na me\nkɛ yin e tɔrɔng na me wɛt ɛ?\nMa ga ban-yuu jeng pyak wɛt a?\nAno yin e wok bengyip hom wɛt.", "12": "Ka ma ka dura necik min na tomong min,\nko yê sɛlɛ hin wɛt.", "13": "Jeng de yin ê dak sekun,\ntik na nezap cī min ye sey in!\nGul gwô kyè na yɛ,\nko nesong nê gangas yɛ e jey.\nKo kawɛ de a lɛrɛ hɛ e ji hom ê vɔk vwel o,\nko ê re nedanelɔ raku hom wo jɛrɛ.", "14": "E jeng o Dagwi ê ye:\n“Lɔk in, lɔk in gwong o,\npaa in mwa pyɛ̂ té nàgarak e gwông bemat hom!”", "15": "Yaga wo lagwi, wo rak o,\nde a sé gbak-gbak,\nreza mɛ à Wo Jɛrɛ a ye:\nMe sangal e lagwi e kwɔ̂n jɛrɛ,\ntanga mwa vemo de ba dyɛng bato mɛn,\nna be wok rekyên banɛn mɛn,\nna me sene gabîk vê dyɛ̂ng to,\nna me sene neyey vemo de ba wok rekyên banɛn mɛn.", "16": "Yaga mê sǎ e de tɛ́sɛ kun kɛ e de shom wɛt,\nka ano wɛt ko gabik min de ma yong hê tɛ́ ɛ gbɛrɛk,\nmwa na neken min de ma yong arɔng.", "17": "Yaga nevês marâ yis mɛn,\nma vo shom,\nma fala hɛn, ma lɛrɛ me, ko ma vo shom,\nko mwa ano yɛn a sǎ e de doyo vɔk e begwong mɛn.", "18": "Ma ga di begwong beves mɛn, ko mwa ano mê tɛ̀ ɛn tyang,\nmê kyè na yɛn, ko mê tala hɛn na wɔ́rɔk,\nyɛn na mwa vemo de be tosho,\nmê tɛ̀ yɛn a ra lɛlɛ̂ yey pyɛng.", "19": "Dagwi Darwey a ye:\nNetyang na yêy dyɛngɛ nê sè na vê yikyik tanga vê bagat,\nko mê tɛ̀ ɛn tyang.", "20": "Ko vê neves ba sé sede gworep\nde gwó kyě ra gògólóm\ngwó tɔk sǎ tiing wɛt,\nnshî gwɛ ne vɛ̀sɛ na yɛ̀mɛl tanga bwɔrɔk.", "21": "Dagwi Darwey a ye, “Vit a yêy dyɛngɛ\nna vê ragas neves!”"}
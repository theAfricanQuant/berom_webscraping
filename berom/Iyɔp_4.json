{"1": "Elifas wo Teman a hanat a ye,", "2": "“À Iyɔp, ka mwat a tɛ̀ nu e ha mo, ê sè buru bɛ?\nKo wa ê kyɛm a man nu ɛ!", "3": "Mwin, hwà ga basa a bemat pyak,\nko hwà ga gwɛ a vemo gap de ba vɔk vwɔ wɛt.", "4": "Neha mo na ga ye cik à vemo de be tíi bol,\nhwà ga tɛ̀ bakwot káskas.", "5": "Ko di, ha ga sɛ̀ o, hwà rɔgɔs yey wɛt,\nha ga ra o ko hwó bɔ́rɔng.", "6": "Me ye, sâp Dagwi he de he gyeng o,\nko nerât begwong mō ne à sɛ̂t yey.", "7": "Bare, e wɛ̌ mwat de a sé haalal de a ga sang lashe hɛ ɛ?\nKɛ hwà ga wok ba ga wey na bemat berat bɛ?", "8": "Pyɛ de ma di, e vemo de be tus pyɛ́ vyes\nkɛ be yong reyɔm, yɛn be yɛt bwâl pyɛ́ mo.", "9": "Dagwi e pɛl nesong mɛ ko yɛn e pere wey,\nshom mɛ ye yi puu ko yɛn be tɛ́ ɛn yapyi.", "10": "Lulûm gukum na toshô hwā mɛ\ntanga yìn nèy mɛn — mwa vit à gap.", "11": "Gukum wa sé tɛ́ ɛ vit à gap,\nnèy wɛ ne shara hɛn.", "12": "Ba ga vey shigi a me ha,\nko ma vo ɛ̀ pyɛ tyɔng e ha mo.", "13": "E ji negwi naturuk,\njeng de nevwa na ga vo bemat mwa,", "14": "ma wok bengyip, ma vow,\nbekup hom mwa ba digis yɛk-yɛk.", "15": "Ko gul gwa pere kwey a me hyuulul,\nsetôt rebek hom sa sogo.", "16": "Ma di gabik hak sede mwat.\nHa tumal, ko ma tɔk hɛ wɛt.\nKwɔn há sé yuu ko ma wok fwɔ gwa ye:", "17": "Mwasi e kyɛm a sè cik e bayis Dagwi a?\nE kyɛm a sè haalal e nuyêl mwat de a yong ɛ arɛt?", "18": "E tɔk tɛ̀ gap e ra bemât fwom mɛ wɛt,\ne gyong betom-lagwi sede a sɛ̀ ɛn na buru,", "19": "tàga vemo de ba yong ɛn na fongol,\nbe bunut hɛn sede shɔ̄t.", "20": "Be hwongo hɛn, yi e nagasi wɔ̀ e nawiri,\nbe tɔk to wuna hɛn wɛt,\nyɛn e pere wey gbak-gbak.", "21": "Ka ba jut pyɛ̂ mwa de a vɔk,\ne ku vit a netsitsɛng.”"}
{"1": "Ba ga hwo o na como!\nGyeng in nekwɔn dal min.\nBɛrɛng hin gwong o naka.\nGyiri hin naka yaga como.\nTumal hin ting na gap min mwa!", "2": "Yaga Dagwi Darwey ê toyo a Yakɔp na gbɔng nerat,\nde Israyɛl á vɔk raane,\nmwa ano de vê repugu ba ga kana jugu nɛ,\nko ba ga kpírim batîn anap mɛn arɔng.", "3": "Beruga bemât como mɛn ba sé besinang,\nko yɛn a gyiri hɛn na yɔ̀m como de ye senge zoyong.\nDyam bekyɛkyɛ̂ bedwa mɛn ye tē dɛbɛt,\ntuk de ba yɛnɛ yông vɛ gyat,\nbedwa mɛn be gyilsit.", "4": "Bekyɛkyɛ̂ bedwa mɛn be kyě tele na yol e nehyok,\nbe kyě gwɔsɔ bemajêy gbɔng repomo.\nBe kweres sede rewûk kyâ semwol,\nko be rɛngtɛ sede gbara de wa ye dɛbɛt.", "5": "Ba yila besuga mɛn de ba ga yóng ɛn yɛt,\nba kyě tiris bol e gwong mɛn vɔk e hwomo.\nBa tele dey-dey vɔk e jwa-pomo,\nko ba wɔ̀ lɔk tyɔ̌n gang jwa-pomo.", "6": "Tɛmɛ-nshi nà wuma ri ruhup\nko lɔ gwɔ̀m ha rikta hɛ.", "7": "Ba jut hwâ gwɔ̀m vɔk e de sesam.\nBehwông fwom mɛ ba tosho sede bèbɔp,\nko ba tɛ̀ vɔ e fwɔ na lashê yey.", "8": "Bemat ba tele ba nunus hɛn yi e Nineve,\nsede nshi de na takla yi e gworep de ba gang vwara mo.\nBa dɛrɛ ba tang ɛn, “Tumal hin! Tumal hin!”\nKo vit a hwak e ji mɛn de a toyo.", "9": "Hashe hin dyam pyɛng mɛn!\nHashe hin dyam shinang mɛn!\nNepyak yɛ̄ na vɔk yɛnɛ wɛt!\nGbɔng repomo mo ra sila na pyɛ̂ nedanerey!", "10": "Ba ga wey na Nineve,\nba ga hashe pyɛ̂ hɛ,\nba ga hala hɛ fǒng.\nNeyey bemat na ga tē ywey na bengyip.\nBakwot mɛn ba vow.\nA ga yang ɛn gbɛrɛk,\nko bayis mɛn ba ga gaba vit.", "11": "Gbɔng repomo de rá sè sede fwarâ begukum raane a rɛ ɛ?\nKwɔn de bá nɔngɔs ɛ nèy gukum pyɛ̂ re.\nKwɔn de gukum rwas na hwā mɛ bá kyese sangsal ɛ,\nko nèy mɛn ná sè e hwomo sana mwat de á yel.", "12": "Gukum wá mɔbɔs ngyāma,\nko wá hama a nèy wɛ cɛk o cɛk o pyɛ de yê vey a nɛ.\nWá nɔ̂ng hwâ wɛ pyɛ de yê vey a wɛ arɔng.\nWa sila kwɔ̂n sangal o na cɛ̂k nama.", "13": "Dagwi Dâ Jey Mwa a ye:\n“Ma sé wo repugu mo.\nMê tɛ̀ kya he re bekyɛkyɛ̂ bedwa mo.\nBê mɔbɔs bemât como mo de ba sé sede gukum.\nMê wey na pyɛ̂ jugu de hwà hashe sede gukum wo hashe pyɛ̂ re wɛ.\nBê to wok fwɔ̂ betom mo wɛt.”"}
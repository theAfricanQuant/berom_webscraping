{"1": "Dagwi Darwey a ye:\n“À nèy hom, bwok-rwang gâs wenêng neng-gwɔ mo a gwɛ̀,\nde ma tɛ̀ ɛ e gwong na gwɛ ɛ?\nKɛ na wɛ̌ mwat de e rangal me dyām\nde ma row in ɛ?\nWey, a sé yaga banɛn min de ba row in,\nko a sé yaga neburu min de ba tɛ̀ neng min e gwong.", "2": "Yaga sɛ́ de vit à mwat e hane jeng de má vey ɛ?\nYaga sɛ́ de vit a mwat de á toyo mɛ̀ jeng de ma yila ɛ?\nVwɔ hom gwa sé bwit de gwô tɔk viri wɛt a?\nKɛ ma vɔk gâp sey in wɛt a?\nDi, na gyong zɔng me tɔk tɛ̀ gworep gwo hworok,\nme tɛ̀ nerɔt gbingiring.\nBetɔk mɛn be bɔsɔ yaga nevît nshi,\nbe kushu na yêy hwɔshɔ.", "3": "Ma tɛ̀ a jey nesi sede rugu,\nko ma bang ɛn na rugû sesin.”", "4": "Darwey Dagwi Darwey a nɔng me lêm mwât basa\nna me tɔk wɔrɔk vê gbɛrɛk.\nNagasi na nagasi e sensa me na me wok,\nna me wet betong sede nèy basa a yɛn.", "5": "Darwey Dagwi Darwey a ga yong me na me wok ha mɛ,\nko ma sogo nehywɛ wɛt, ma doyo na bama wɛt.", "6": "Ma hala mā hom na vê dak me,\nko ranang hom na vê luyû negyɛk hom.\nMa lɛrɛ bayis hom yi e vê dusa me wɛt,\nko ma hala vê tulus me na netey.", "7": "Darwey Dagwi Darwey e sɛlsɛ me,\nyaga ano ma ga tɛ́ me pyɛ byɛs wɛt.\nAno ma ga sɛt bayis hom sede sulup,\nko ma tɔk bê nɔng me rekyen wɛt.", "8": "Yɛ̀ womo de e ye ma sé cik,\na sé bagat!\nWa ê tɛ̀ kun hom ɛ?\nTik na wot a tumal na yɛ!\nBeva à bemât repugu hom ɛ?\nTik na yɛn a vey sɛ̀ me!", "9": "A sé e Darwey Dagwi Darwey de e sɛlsɛ me,\ne wa de ê dura, ma vɔk nɛn ɛ?\nMwa hɛn bê wey sede rugu,\ntangapurus wô ré ɛn vit.", "10": "Wɛ e ji min e wok bengyip Dagwi Darwey,\nna a gyeng fwɔ̂ mwât fwom mɛ ɛ?\nWɛ e ji min e kyè e lwil,\nsana di negbey ɛ?\nTik na a tɛ̀ gap mɛ e ji rezâ Dagwi Darwey,\nna a ye yɛndɛng e ra Dagwi mɛ!", "11": "Di, mwa yin de yin e pɛl kya,\nko yin tɛ̀sɛ kya de he tabas,\nkyè in e negbêy kya min o,\nna e tê hê tabas de yin a pɛl o!\nPyɛ de yin ê sey e vwɔ hom à:\nRezot zɔng!"}
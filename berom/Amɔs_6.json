{"1": "Gawey e ra yin, yin de yin a sé sangal bɛs e Siyɔn.\nNa yin de yin a sé sangal tyang e Raku Samariya.\nYin de yin a sé begbɔng o vê yére bemât jey, de ya dal na nerey.\nYin de BeIsrayɛl be vɛ̀sɛ jama sɛlɛ na yin!", "2": "Ci wɔ̀ di in repomô Kalne.\nE bama mo yin kwey vɔk e gbɔng repomô Hamat.\nPere hin vɔk e repomô Gat wo BeFilisti.\nYɛn a dal bapomô segwɔm Yuda na Israyɛl arɛt?\nYɛnɛ̂ vwel mɛn ha dal min na nerey a?", "3": "Yin e tusa jeng de gbɔng rezot rê vey.\nKo mwa pyɛ́ de yin e ra yê gwɛ̌ tɛ̀ jeng o ye vey bagat.", "4": "Gawey e ra yin, yin de yin e dyɛngɛs e ra gat de ba tɔrɔ na yìn gbin de ba tsep.\nYin e wok netâ dyɛngɛs yɛndɛng e ra nekwɔn sangal nerat.\nYin e reres banamâ tyīmit ryat o\nna vê berɔndɔng bebot o.", "5": "Yin e simo yong lɛlɛ\nsede Davit á kana ragas,\nna yin a ragas vɛ na yōm.", "6": "Yin e sɔrɔs nshî anap na bèkɛt,\nna yin a mɔmsɔl babek min na něy nerat sizɔng.\nKo yin e lashe yey yaga barîn lɔ Yɔsɛf wɛt.", "7": "Yaga ano, yin ê sè vê mɛsɛng\nde bê tanga hashe vɔk e de sesam.\nNzem min tanga netâ dyɛngɛs yɛndɛng min nê yɛnɛ hɛn.", "8": "Darwey Dagwi Darwey a sira na reza mɛ —\nme Dagwi Darwey, Dagwi Dâ Jey Mwa\n“Ma kyé mɛ dâk kaà Yakɔp.\nMa byɛs nekwɔn dal mɛ,\nmê nɔng gbɔng repomo mɛ\nna kayɛ pyɛ de ya sé e ji hɛ.”\nDagwi Darwey, Dagwi Dâ Jey Mwa a ye ano.", "10": "Ka bemat kuru ba tɛt ɛ e lɔ hak, yɛn ê kushu mwa. Jeng de cang mwat de a ku mó ê yel e lɔ mo na a wɔ̀ pat revîn mwat o na a wɔ̀ lɛrɛ rɛ, ko a rɔda yila mwat de a sé e lɛrɛ e ji lɔ mo, a ye, “Mwat hwak a to sé e lɔ mo bɛ?” Ko mwat o a rɔda toyo a yɛ, a ye, “Wey!” Ano, cang o a rɔda ye, “Tsút! Wot tɛ̀ rezâ Dagwi Darwey wɛt.”", "11": "Yaga Dagwi Darwey a ga nɔng nu,\nbê gangas nelɔ nerey o cɛk o cɛk o,\nko nesɛl o bê gangas nɛ arɔng.", "12": "Bedwa be ra sesuga e ra beraku a?\nBemat be how gworep na berɔndɔ̂ng cap a?\nMwa ano, yin a tɛ̀ hâ gâs badu e tē he sè sede nedɔm,\nko yin a tɛ̀ pyɔlɔ̂ necik ye tɛ́ ɛ neves.", "13": "Yin e dak kaà rê repomô Lodebar na como.\nYin e tē, “Gâp como mot ha vey na wot a re Karnayim!”", "14": "Dagwi Darwey, Dagwi Dâ Jey Mwa pyɛ mɛ a ye,\n“À BeIsrayɛl, ma sé kyè wɔ̀ tomo na bemât yerê vwel hak\nna be tak a yin,\nyi e pyôl yél e Hamat e bato\nvɔk e Nɛk Araba e batin.”"}
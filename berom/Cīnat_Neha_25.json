{"1": "Cīnat neha Sɔlɔmɔn nehak a nemo de bemât Hɛzɛkiya, gbɔng gwɔ̀m Yuda ba tula.", "2": "Gbɔng nerey Dagwi ne à lɛ́rɛ pyɛ́,\nko nerey begbɔng begwɔ̀m nè a kúlu pyɛ́.", "3": "Sede hâ nelis sě lagwi, ko neciwil sě jey,\nano yêy begbɔng begwɔ̀m, be tɔk ngyɛgɛt yɛ wɛt.", "4": "Pat serwik yi e ji dyam pyɛng,\nko zu a vɔk pyɛ́ yông neshǐ pyɛ̂ re.", "5": "Pat mwat vwes yi e nuyel gbɔng gwɔ̀m,\nko gwofwa negwɔm mɛ gwô se tɛ̂ retis e ra necik.", "6": "Hwo kwon jut to mō mwat rwey e nuyel gbɔng gwɔ̀m,\nkɛ hwo tumal e dem bemat berey wɛt.", "7": "A dal na be yang o, “Vey bagat na gwɔ̀m”\nde bê yang o, “Sogo yi e ngamo.”", "8": "Hwo kwon tele wô tɛ̂ sekun wɛt,\ne sɛ́ de hwô ra e yɛnɛ mo,\njeng de repugu mō ra tɛ̀ o e ji rekyen ɛ?", "9": "Tɔrɔng há mō tanga mwat vwara mō mo,\nko hwo kwon kulu pyɛ neyaang mwat hwak wɛt,", "10": "ka ano wɛt ko womo de e wokos hwo ê vey a hwo na rekyen,\nko reza mō reves rê nàra vit a yɛnɛ.", "11": "Há tyɛng e jeng, ha sɛ́ sede pyɛ de ba wɔrɔ na wɔnɔ dyam shinang,\nde ba tik e ji dyam pyɛng.", "12": "Sede yɔbɔ̂ dyam shinang kɛ pyɛ de ba tɔrɔ na dyam shinang,\nà mwât gyong wo netsitsɛng vɔk na mwat de e wok ha.", "13": "Sede wût nemuk fwala e jeng hywɛp,\nano de tom tsak o a sé na vemo de ba tomo hɛ.\nE tɛ̀ yêy dalɔ mɛ ye sɛ̀ wɛng-wɛng.", "14": "Mwât dak kaà râ nɔrɔ, ko vit à nɔng,\na sé sede bale na gul, ko vit a rwak.", "15": "Dâk yey na niri hê sege barê gwɔ̀m,\nko lêm há, hê tɔk kwɔrɔ kup.", "16": "Sede hwà sɛ̀ shok, sɔ pyɛ de yê vey a hwo,\nhwo kwon sɔ yē dal gap wɛt, yaga hwô de hwɔs.", "17": "Hwo dop e lɔ mwat vwara mo wɛt,\nka ano wɛt ê ruru na hwo, ko ê bɛ̀ɛ hwo ves.", "18": "Mwât nuha bɔs e ra mwât vwara mɛ,\na sé sede kpurung, kɛ wal, kɛ kwêt myol.", "19": "Tɛ̂ gap e ra mwat de vit a tsak o e jeng reyɔm,\nha sé sede hwin vwes, kɛ bwol de gwa sé jógodok.", "20": "Rá a mwat de e lashe yey lwɛlɛ ha sé\nsede hywɛrɛm hɛ e jeng de jey ya sé ceere,\nsede nevwashe e ra ram.", "21": "Sede mwat repugu mō e wok vyong, nɔng ɛ pyɛ́ na a re,\nko sede e wok yêy hwɔshɔ, nɔng ɛ nshi na a sɔ.", "22": "Hemo hê tɛ̀ cilâ kya e ra to mɛ,\nko Dagwi Darwey ê tala hwo pyɔlɔ mō.", "23": "Gûl rwa bato gwo vey na rwak,\nko mwât ryɔgɔt e vey na shom.", "24": "A dal naka mwat a sangal nju mɛ e kwɔn de ha mak sé rat wɛt,\nde a sangal e lɔ na hwā de e shɔk jim.", "25": "Sede nshî ceere na mwât yey hwɔshɔ,\nano yɛgɛt yat yi e repomô yikyik.", "26": "Sede hwês nshî ruguduk kɛ lwêl nshi neves,\na sé ano na wo cik de e nɔngɔs to mɛ e nuyel mwat vwes.", "27": "A sé naka na hwo sɔ shok pyak wɛt,\nkɛ simo nerey kayɛ jeng wɛt.", "28": "Mwat de e rɔgɔs yey wɛt,\na sé sede repomo de jwâ rɛ wa ga gabsa."}
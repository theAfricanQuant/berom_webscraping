{"1": "Dagwi Darwey a ye:\n“Ma dura tó hom na vemo de ba jama me wɛt.\nMa ye, ‘Me à womo, me à womo’,\nna yerê bemat jey de ya yila e ra reza hom wɛt.", "2": "Kahɛ tuk ma nára vɔ hom\nvɔk na yere ye sogô nehywɛ,\nyemo de ye kyè e gwong de gwa jam wɛt,\nye raa pyɛ́ de ya yong pyɛ yɛ̄.", "3": "Bemat de be sǎ e de cɔgɔs me,\nna nása nɔrɔ̂ pyɛ̂ rangas e bě,\nna nása pyɛ̂ nesang hyɔɔlɔl\ne ra gàgbang rangas wo bagàt bwos.", "4": "Yɛn e sangsal e ji besak,\nko be pɔlɔs e nekwɔn lɛrɛ.\nYɛn e re banamâ zà,\nna lêng pyɛ̂ byɛm-byɛm e neshǐ mɛn.", "5": "Yɛn e tē, ‘Sangal hin e jey, yin vey bagat na me wɛt,\nyaga ma sé jaram e ra yin.’\nBemat o ba sé sede sekyeng e bawol hom,\nsede kya de he lolo kayɛ jeng.", "6": "Di, ba jɛk yɛrɛ̂ shɔt mɛn ngan:\nMê sǎ yuu wɛt, ko mê tala hɛn.\nMwin, mê tala hɛn e ra bol mɛn,", "7": "banɛn mɛn na vê bedabeda mɛn mwa.\nHâ Dagwi Darwey à hemo.\nA remo de yɛn a rangas pyɛ̂ nesang hyɔɔlɔl e ra beraku,\nko ba dùsa me e berahwol.\nMê mara e ra bol mɛn\npyɛ̂ tala mwa yaga tom mɛn.", "8": "Dagwi Darwey a ye:\nSede remo de be sɛ̀ vwɔ̂ nèy anap\nde nshi mo na rɔngɔl e ji mo,\nko bemat bé ye, ‘Hwo kwon wey na gwɛ wɛt,\nyaga pyɛ ryat ya se e ji mo.’\nMê ra ano yaga nerât bemât fwom hom,\nko mê wey na yɛn mwa wɛt.", "9": "Mê yi na yere yi e Yakɔp\nko yi na Yuda, bemât rê nedanelɔ beraku hom.\nVemo de ma kasa bê re nedanelɔ yɛ̄,\nko bemât fwom hom bê sangal e hwomo.", "10": "Nɛk Sharon wô sè kwɔ̂n sehwêy vyēl,\nko Nɛk Akɔr kwɔ̂n dyɛngɛ̂ berɔndɔng,\nyaga bemat hom de ba jama me.", "11": "Ko yin de yin a ye waa à Dagwi Darwey,\nyin a ye bam à raku hom wo jɛrɛ,\nyin a yong kwɔ̂n rê pyɛ́ yaga Gat,\nko yin a sila nekyɔ̂k nshi anap de ba ga puru yaga Meni, ci min.", "12": "Mê tɛ̀ yɛnɛ min he sè na wal,\nko mwa yin yin ê ye ngyuk na be yɛt in,\nyaga jeng de ma yila ko yin á toyo a mɛ wɛt,\njeng de ma ha, yin á wet betong wɛt,\nko yin á ra pyɛ de ya sé vyes e bayis hom,\nko yin á kasa pyɛ de ma vɔk yey pyɛng na yɛ wɛt.", "13": "Yaga ano Darwey Dagwi Darwey a ye:\nBemât fwom hom bê re,\nko yin ê wok vyong,\nbemât fwom hom bê sɔ,\nko yin ê vɔk yêy hwɔshɔ,\nbemât fwom hom bê vɔk yey pyɛng,\nko yin ê sɔ rekyen.", "14": "Bemât fwom hom bê ra lwɛlɛ na yey pyɛng,\nko yin ê tosho na nepêp yey,\nko yin ê dak sekun na lashê gabik.", "15": "Yin ê tik zá min sede pyɛ dúsa na vemo de ma kasa,\nko Darwey Dagwi Darwey ê mɔbɔs hin,\nko na bemât fwom mɛ ê nɔng ɛn reza detu.", "16": "Kawɛ de a jama nerât tó mɛ e vwel o,\nê jama nɛ yi na rezâ Dagwi wo tsak o,\nKawɛ de a sira e vwel o\nê sira na rezâ Dagwi wo tsak o.\nYaga ba ga ye bam à yɔ́m hê raane,\nko ha sé e lɛrɛ na me.”", "17": "Di, ma sé kyè wɔ̀ yong lagwi pwas\nna jey pyas arɔng.\nPyɛ̂ raane bê to bare na yɛ,\nkɛ yê to vey e yey wɛt.", "18": "Ko vɔk yey pyɛng na hwo shɛgɛsh gbak-gbak,\ne ra pyɛ́ de ma sé yong,\nyaga ma sé kyè wɔ̀ yong\nYɛrusalɛm na wo sè pyɛ yey pyɛng,\nna bemat o be sè pyɛ nerat.", "19": "Mê vɔk yey pyɛng e Yɛrusalɛm,\nko mê di nerât bemat hom,\nBê to wok lwɛ́lɛ sesin e ji mo ko tyɔng wɛt,\nkɛ sesîn lashê yey ayi.", "20": "Bê sang to sɛ̀ hwey e ji mo de hê sè ken nepɔlɔ tyɔng zɔng wɛt,\nkɛ mwakuk de a wul jeng kwopa mɛ wɛt,\nyaga womo de ê ku na neshey naga\nbê di ɛ sede wen,\nko womo de a radɛ neshey naga\nbê di ɛ sede wò gawey.", "21": "Yɛn ê lɔk nelɔ be sangal e nɛ,\nyɛn ê tus bě anap ko be re nèy o.", "22": "Yɛn ê lɔk nelɔ, ko behak be sangal ɛ wɛt,\nyɛn ê tus pyɛ́ ko behak be re wɛt,\nyaga sede nepɔlɔ̂ cɔgɔt ano nepɔlɔ̂ bemat hom nê sè,\nko vemo de ma kasa bê ros e de wôk netâ fwom vɔ mɛn.", "23": "Bê pɛngɛ hɛ̂n fwom e nɔrɔ wɛt,\nkɛ bê tɔs nèy de ba yong a nɛ gawey,\nyaga yɛn ê sè yerê vê nerât Dagwi Darwey\nko nèy mɛn nê sè ano arɔng.", "24": "Gyam na yɛn a yila mê toyo mɛ,\nyɛn a sè rɔ̌ ha mê wok.", "25": "Gbɔng bwá na byot tyimit bê re pyɛ́ jining o,\ngukum wô re hwéy sede hywàrak,\nko gàbak, pyɛ̂ re gwɛ yê sè búm!\nYɛn ê mǎ, kɛ be wey na pyɛ\ne ra mwa raku hom wo jɛrɛ wɛt.\nHâ Dagwi Darwey à hemo."}
{"1": "À Dagwi Darwey, wok won hom,\nwet betong na dâk gabɔk hom,\nyi na silâ sira mo; hanat a me yi na tsak o mo.", "2": "Hwo tɛ̀ me mwât fwom mo e shɔt wɛt,\nvit a hwak de a sé cik e nuyel mo.", "3": "Wo repugu a ga ro me,\na ga kyira me kalas,\na tɛ̀ me sangal e ji lwil\nsede vemo de ba ga kushu yimo.", "4": "Ano ma ga pat ɛ yey,\nyey hom ya ga ye ywey.", "5": "Me bare na nepɔlɔ̂ bama,\nme bare na mwa tomong mo,\nme bare ciwil na tomông vɔ mo.", "6": "Me nára vɔ hom na hwo,\nneken hom ne wok yêy wosho mo sede vwel hwogot.", "7": "À Dagwi Darwey, hanat a me dey!\nMa ga ye waa!\nLɛrɛ hwo yi na me wɛt!\nKa ano wɛt, mê tɛ́ me sede vemo de be kyè vɔk e jêy bevuvwel.", "8": "Me tɛ̀ gap e ra hwo, tik me di tɛ̂ yey mo,\nme sɛt bayis e ra hwo, dura a me gwong de mê raa.", "9": "À Dagwi Darwey, sey me yi e vê repugu hom!\nMa tele wɔ na hwo yaga kwôn dal!", "10": "Basa a me, me ra pyɛ de hwó simo, hwà sé Dagwi hom,\ndura a me nerat, gyeng me e gwông netyang.", "11": "À Dagwi Darwey, dul me yaga reza mo,\nyi na tsak o mo, pat me yi e reyɔm.", "12": "E ji tɛ̂ yey mo wey na vê repugu hom,\nwey na mwa vê repugu hom,\nma sé mwat fwom mo."}
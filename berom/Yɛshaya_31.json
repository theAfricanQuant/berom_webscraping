{"1": "Gawey e ra vemo de ba kyè vɔk e Misra e de jamâ sɛlɛ,\nko yɛn a tɛ̀ gap mɛn e ra bedwa,\nyɛn a tɛ̀ gap mɛn e ra bekyɛkyɛ̂ bedwa yaga ba sé pyak,\nna e ra bemât bedwa yaga yɛn a vɔk gap pyak,\nko yɛn a bɛrɛng á WoJɛrɛ wo Israyɛl wɛt,\nkɛ ba doyo vɔk na Dagwi Darwey wɛt!", "2": "Mwa ano, yɛ a vɔk netsitsɛ̂ng véy na rezot,\nê toyo na bama e ra ha mɛ wɛt,\nko ê sogo e ra lɔ̂ vê ragas neves,\nna e ra vê sɛlɛ̂ vê ragas tom banɛn.", "3": "BeMisra ba sé bemasi, ba sé Dagwi wɛt,\nbedwa mɛn ba sé renama, ba sé gabik wɛt.\nSede Dagwi Darwey a nára vwɔ mɛ\nmwât sɛlɛ ê ye jògodok, ko womo de e sɛlɛ ê gaba,\nko mwâ hɛn bê wey e dem o.", "4": "Dagwi Darwey a yang me ngan:\n“Sede remo de gukum kɛ bwôt gukum\nwo lulum e ra vyel de wa ga vo,\nko jeng de lwek o a yila bemɛn e ra wɛ,\nwô wok bengyip gbɔ mɛn kɛ wo tele hɛ lwɛ́lɛ mɛn wɛt.\nAno, Dagwi Darwey, Dâ Jey Mwa ê gyirik\nna a ra como e ra Raku Siyɔn.", "5": "Sede remo de non ke kyě rini e rak o na ke gyeng rɛngɛ̂ kɛ,\nano de Dagwi Darwey, Dâ Jey Mwa ê gyep Yɛrusalɛm,\nê gyep wɛ na a sey wɛ,\nê gyili wɛ na pyɛ ye mǎ wɛ wɛt.”", "6": "À yin BeIsrayɛl, to doyo hin vey na womo de yin a sogo a yɛ nehywɛ!", "7": "Yaga e tuk hane, mwâ hin yin ê basak cī min yê dyam pyɛng na yê dyam shinang, de yin a yong na vɔ min e ji banɛn.", "8": "Ano BeAsirya bê gaba na wal wo mwat wɛt,\nko wal, wo mwasi wɛt wô re ɛn.\nYɛn ê tele yi e wal o,\nko bê tɛ̀ bewen mɛn be ra fwôm retek.", "9": "Bemât nuyel mɛn bê hala gwofwa mɛn,\nko bemât fwom mɛn bê hala túta mɛn na bengyip.\nDagwi Darwey, de kya mɛ ha sé e Siyɔn\nko fwam-ju mɛ gwa sé e Yɛrusalɛm, a ye ano."}
{"1": "Dagwi Darwey, Dagwi Israyɛl,", "2": "a yang Yirmiya, “Jɛk e bwok-basa kayɛ pyɛ de ma ga ha a hwo.", "3": "Yaga jeng yé kyè vey de ma rɔda toyo na bemat hom, yɛn Israyɛl na Yuda. Ma rɔda toyo na yɛn vey e sevwel de ma kana nɔng bedabeda mɛn, ko yɛn a rɔda to vɔk benap mɛn. Me Dagwi Darwey, Dagwi Israyɛl ma ha ano.”", "4": "Dagwi Darwey a ha e ra BeIsrayɛl na BeYuda ngan:", "5": "“Me wok sesin rezot,\nsesin bengyip, ko sê netyang wɛt.", "6": "A remo, tumal na hwo bare!\nRwas e tɔk tɔ hwey a?\nYaga sɛ́ kwong de me bɛrɛng kawɛ rwas\nna vɔ e ra jim mɛ sede hwā de e rus tɔ ɛ?\nYaga sɛ́ de kawɛ mwat\ne bɛrɛng yɔɔm ɛ?", "7": "Gbɔng gasi ves he kyè vey\nbê tɔk tyɛngrɛ tuhak na hɛ wɛt,\njeng reyɔm yaga bemat hom,\nko mwa ano yɛn a rɔda dal.”", "8": "Dagwi Darwey, Da Jey Mwa a ye, “Jeng de tuk hane ha rɔda ba pom, mê kwɔrɔ swesek de gwa sé e rafwɔ mɛn, me pat ngyang mɛn, ko yɛn ê to sè besam yére dyuk wɛt.", "9": "Yɛn a rɔda ra a me fwom, me Dagwi Darwey, Dagwi mɛn, tanga womo de ma rɔda tɛ̀ ɛ e ra gwofwa negwɔm Davit sede gbɔng gwɔ̀m.", "10": "“À bemat hom, yin wok bengyip wɛt,\nà BeIsrayɛl, yin ye lot wɛt.\nMê sey ɛ hin, yi e vwel yikyik,\nyi e vwel de yin a sé ɛ besam.\nYin ê to vɛ hin e lɔ,\nna yin a sangal e ji netyang.\nBê gyep in naka,\nko vit a mwat de ê shira hin.", "11": "Mê vey na yin na me sey in,\nMê wey na yére bemat jey mwa,\nyi e nedem de ma kana shara hin ɛ,\nko mê wey na yin wɛt.\nMê hala hin sana tabak wɛt,\nko jeng de mê tabak hin,\nmê ra ano e gwong de gwa sé tyɛng.\nMe Dagwi Darwey ma ha ano.”", "12": "Dagwi Darwey a yang bemat mɛ,\n“Baram min bê vel wɛt,\nnedem de yin a mǎ hin ɛ nê tɛ̀ tyang wɛt.", "13": "Vit a mwat de ê bɛrɛng hin naka,\nvit a hwal yaga bweykanang min.\nBa ga ye waa a reha tɛ́ min tyang.", "14": "Mwa vê tɛ̂ yey min ba ga ye bam a hin,\nyɛn e to ka bare na yin wɛt.\nMa ga hwo e ra yin sede mwat repugu,\nba ga tabak hin na neves.\nYaga banɛn min ba sé pyak,\nko neves min na sé nerey.", "15": "Yin to gwɔrɔng yaga baram min wɛt,\nvit a hwal de gwô tɛ̀ in tyang.\nMa tabak hin ano,\nyaga banɛn min ba sé vɛ̀t.\nKo tomong ves min ba sé pwoy.", "16": "Ko di a remo, mwa vemo de be re in,\nbê re ɛn arɔng.\nKo mwa vê repugu min,\nbê hashe hɛn sede besam arɔng.\nMwa vemo de ba tak a yin,\nbê tak a yɛn,\nko mwa vemo de ba jugu hin,\nbê jugu hɛn arɔng.", "17": "Mwa ano de vê repugu min be tē,\n‘Ba ga kyini Siyɔn,\nvit a mwat de e bare na wɛ.’\nKo mê to tɛ̀ in tyang,\nmê tɛ̀ baram min tyang.\nMe Dagwi Darwey ma ha ano.”", "18": "Dagwi Darwey a ye,\n“Mê toyo na bemat hom e sevwel mɛn,\nko mê wok nemwishish kahɛ lɔ.\nBê to lɔk Yɛrusalɛm e ra raku wɛ,\nko bê toyo na lɔ gwɔ̀m rɛ.", "19": "Bemat de ba sangal e hwomo bê ra lwɛlɛ somo,\nyɛn ê mok na yey pyɛng,\nYɛn ê gwɛ pyak yi na nerat hom e ra yɛn,\nNerat hom nê tɛ̀ be nɔng ɛn nerey.", "20": "Mê toyo a nèy mɛn na reto mɛn rê raane,\nna me to tus ɛn gbarak.\nMê tabak mwa vemo de be tak a yɛn.", "21": "Gwɔ̀m mɛn ê yi e yere mɛn.\nWò rê negwɔm ê sè yi e ji mɛn arɔng.\nA rɔda vey na me, jeng de ma yila hɛ,\nyaga e wa de ê kyɛm a vey sana yila hɛ ɛ?", "22": "Yɛn ê sè bemat hom,\nko mê sè Dagwi mɛn.\nMe Dagwi Darwey ma ha ano.”", "23": "Shom Dagwi ya sé sede wula, gul de gwo pɛsɛl na gap tyɔng wɛt de gwo hwosom e ra bato bemat beves.", "24": "Gwô tik kwɔk wɛt sɛ̌ a ra kayɛ pyɛ de a ga tɛ̀ e yey na a ra. E jeng de ye kyè vey, bemat mɛ bê tɔk pyɛ́ yemo mwa kyɛrɛng."}
{"1": "À Dagwi Darwey, a sé na hwo de me jama kwɔ̂n dal.\nHwo tik, me vo rekyen wɛt!\nSey me, yaga hwó ra pyɛ́ de ya sé tɛk kayɛ jeng.", "2": "Wet betong na me,\nsey me dey-dey.\nTik na hwo sè a me sede gbɔng fwara,\nkwɔn de mê dal ɛ, na hwo sey me.", "3": "Ey mwin, hwà sé fwara hom, kwɔ̂n dal hom.\nGyeng me, na hwo kyè na me,\nyaga na be nɔ̂ng reza mō nerey.", "4": "Gyeng me yi e segun de ba ga rene yaga me,\npat me tyang.", "5": "Ma sé tik to hom e vwɔ mō.\nÀ Dagwi Darwey, hwo de hwó sege hwo wɛt, hwô viri me.", "6": "Me bɛɛ vemo de be sap cī ves,\nko me, ma tɛ̀ gap e ra Dagwi Darwey.", "7": "Ma vɔk yey pyɛng, mê rɛ̌ na nzem, yaga hwà tɛ̀ yey na me.\nHwà ga di yɔ́m hom,\nhwà tɔk pyɛ́ de ye bɔrɔk me.", "8": "Hwà tik, me gaba e vwɔ̂ bemât repugu hom wɛt,\nhwà ga hala me washak.", "9": "À Dagwi Darwey, tosho reyɔm hom, yaga ma sé sɔ rezot.\nBayis hom ba sé hywiinin,\nba ga tɛ́ ɛn shǔt yaga sesin, ma ga sɔ́ me vit.", "10": "Lashê yey ha ga vo me,\nnepɔlɔ hom na ga tɛt ɛn yaga sesin.\nGap hom ha ga tala hɛ yaga yɔ́m pyak,\nbekup hom ba sé tɛ́ ɛn ngashashash.", "11": "Ma tɛ́ me pyɛ byɛs na bemât repugu hom,\na kat me bemât vwara hom.\nMa tɛ́ me pyɛ bengyip na vemo de ba tɔk me,\nsede ba di me e gwong, be tele hɛn me.", "12": "Ba ga ye bam a me, sede ma ga peres.\nMa sé sede pyɛ́ de ba ga barak.", "13": "E kawɛ bak, me wokos neha show-show ne bengyip;\nbemât repugu hom ba ga wuna nu,\nba ga yong begwong de bê mɔrɔ me.", "14": "Ko ma tɛ̀ gap e ra hwo, à Dagwi Darwey,\nma ye, hwà sé Dagwi hom.", "15": "Pɔngɔ hom ha sé e ji vwɔ mō,\nsey me yi e bemât repugu hom,\nyi na vemo de be ro me!", "16": "Bɛrɛng me na nerat, yaga ma sé sam mō.\nSey me, yaga hwà tɛ̀ yey na me.", "17": "Me yila hwo, à Dagwi Darwey,\nhwo tik, me vo rekyen wɛt,\nko hwo tɛ̀ bemat beves be vo rɛ!\nTik be se yuu gbak-gbak e kwɔ̂n bevuvwel.", "18": "Bang nenu bemât bɔs vane mwa de ba sé gbàrak,\ntik vemo de be dak gèy,\nbé ha hâ byɛs e ra bemat mō, be tik.", "19": "Nerat de hwó tɛ̀sɛ\na vemo de be sap o na sé pyak.\nHwó tɛ̀ a vemo de be jama kwɔ̂n dal na hwo nɛ\ne bayîs bemât mwa.", "20": "Hwà lɛrɛ hɛn na hwo, yi e cɛ́k de bemat be yongos,\nhwà lɛrɛ hɛn e buk mō yi e ryɔgɔ̂t bemat.", "21": "Me somo hwo, à Dagwi Darwey!\nHwà ga dura a me nerat mō,\nhwà ga ra a me pyɛ̂ langat,\njeng de bemât repugu ba hwo e ra me, ba tɛ̀ me e tē.", "22": "Ma kana ye lot, ma bare, hwà ga ró me yi e nuyel mō.\nKo hwà ga wok tosho hom, jeng de ma yila hwo yaga sɛlɛ.", "23": "Tɛ̀ in yey na Dagwi Darwey, à yin de yin a sé pang na yɛ.\nE gyeng vemo de be tó yey na yɛ wɛt,\nko vemo de be dak kaa, e tabak hɛn sizɔng.", "24": "Mwa yin de yin e sɛt bayis e ra Dagwi Darwey,\nrɔgɔs hin neyey, ko yin vɔk yey ting!"}
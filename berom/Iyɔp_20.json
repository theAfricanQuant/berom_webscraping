{"1": "Zofar wo Naama a toyo a yɛ, a ye,", "2": "“Tsak o, wɛ a tsak o, barê yey hom ha vey a me na me hanat,\ne tang me lootot, mê sǎ yuu wɛt.", "3": "Ma wok tabas nengyas de ba ra a me,\nko gabik hom ha dura a me pyɛ de mê hanat.", "4": "Hwà kana tɔk pyɛ yemo yimo raane,\nyi e jeng de ba tik mwasi e jey wɛt a?", "5": "Bemat beves be vɔk yey pyɛng sizɔng yaga kejeng tyɔng,\nyey pyɛng bemat de ba tɔk Dagwi wɛt, ye wul jeng pyak wɛt.", "6": "Ka de nerey mɛ na wul lagwi,\nna rato me wo yel e ji bale,", "7": "mwa ano e kyè wɔ wey nesheneshey sede nújey mɛ,\nko vemo de bá di ɛ bê ye, a yel e gwa arɛt?", "8": "A rɔda sogo a pere ye bit,\nsede negwi de mwat e ye bam jeng de a sene.", "9": "Vemo de ba bɛɛ hɛ bayis na bayis, bê to sang di ɛ wɛt,\nbê ka to di o e kwɔ̂n sangal mō arɔng wɛt.", "10": "Nèy mɛ nê jama nerat na bepɛng,\nyere mɛ yê to bang yele mɛn.", "11": "Bekup mɛ ba rɔɔ vɔk gap yɔkyɔk,\nbê lásha vɛ na yɛ e fongol.", "12": "Mwa ano de neves ne tá a yɛ e wok,\nko a pat jim mɛ wɛt.", "13": "A bang nɛ̀ a simo hala nɛ wɛt,\nko a vɔk nɛ e jim mɛ vey e remo.", "14": "Mwa ano pyɛ̂ re e jim mɛ ya tè a yɛ nedɔm gàbak,", "15": "A ga tula yele, ko a to hwɔs yɛ,\nDagwi e sey ɛ yɛ, a tik ɛ vɔ sǎn.", "16": "Pyɛ de mwat vwes e wɔlɔk ya sé sede nedɔm,\nye mɔrɔ hɛ sede nedɔ̂m gwɔ̄m vwes.", "17": "E di telê něy pwat wɛt,\nkɛ nshî shok de nɛ dɔng.", "18": "Pyɛ́ de a tak yɔ́m na a sɛ̀, sɛ̌ a to toyo mɛ,\nê vɔk yêy dyɛngɛ na yele me wɛt.", "19": "Yaga a ngyɔklɔ bepɛng ko a ye waa a hɛn,\nlɔ de a bene wɛt a sey ɛ hɛ na retek.", "20": "Kât cwey simô pyɛ́ he tɛ̀ ɛ a sɛ̀ pɔngɔ e yey mɛ wɛt,\nê hywit ɛ na pyɛ cak e pyɛ́ de a vɔk wɛt.", "21": "Vit à pyɛ de yê tɛt a yɛ ye re,\nremo, a vɔk gwông sɛ̂ pyɛ wɛt.", "22": "E jeng de á sè e ji sɛ́ mɛ̄ reyɔm ra vey,\nyey sit yê bagat wɛt, ya vɛ̀sɛ a yɛ.", "23": "Cwey rê pyɛ́ ya sé a yɛ na a sila na jim mɛ,\nko Dagwi a pere sogo shom pyep e ra yɛ,\nya rangas hɛ, yɛ ya tɛ́ ɛ pyɛ̂ re mɛ.", "24": "Mwa ano de a sé tele hɛ pyɛ̂ comô dyam shi,\na wɔ̀ gaba e nû kwet mang-mang:", "25": "Ba hwɔlɔ gwɛ yi e rebek mɛ,\ney, nemyôl gwɛ, na nɛp e rehwô rebek de ba ga boro,\nvôs yey ha hwo ɛ.", "26": "Gban yas mɛ wo sé gyeng ye gyibit,\nkya de vit a mwat de a pɛl he wey na yɛ,\npyɛ́ de ya tɛt ɛ e buk mɛ bê wey mɛ.", "27": "Lagwi wô kulu neves mɛ,\njey yê ra repugu mɛ.", "28": "Bê sey ɛ pyɛ̂ nedanerey lɔ mɛ, be kyè me,\nbê hwɔltɔ hɛ tuk de shom Dagwi yê hwo.", "29": "Hemo he à nu mo hê mwat vwes yi na Dagwi,\nnedanelɔ de Dagwi a ga tik á yɛ à nane.”"}
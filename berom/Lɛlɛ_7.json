{"1": "À Dagwi Darwey, Dagwi hom, me jama kwɔ̂n dal na hwo,\nhywit me, sey me yi na vemo de be jama bol hom.", "2": "Ka ano wɛt, bê ye dùlang sede gukum, bê hama me cɛk o cɛk o,\nvit a mwat de ê tɔk sey me.", "4": "À Dagwi Darwey, Dagwi hom,\nme, ma ga sey wo repugu hom sana tala.\nKo mwa ano, be tē, ma ga buru.\nKa sede ma ra ano,\nko ma ga row sa hom.", "5": "Tik bemât repugu hom be jama bol hom, be wɔ ye kap a me,\nbe bɔrɔs me sɛ̌ ma ku,\nbe hala revin o e vwel!", "6": "Ka ano wɛt, à Dagwi Darwey, sogo, tɛ̀ shom e ra yɛn!\nBemât repugu hom be tē puu, dul ɛn!\nSogo na hwo sɛlɛ me! Tɛ̀ be gas shɔt e tē.", "7": "Tɛ̀ mwa yére bemât jey ye tula hɛn, ye gwɔrɔ hwo,\nko hwo yɛrɛ a yɛ shɔt yi e hwomo e lagwi!", "8": "Hwà sé mwât shɔt mwa yére bemât jey.\nYɛrɛ a me shɔt, na hwo dura,\nma vɔk tsak o, vit a me na nɛn.", "9": "Hwà sé Dagwi de hwo rigim shɔt wɛt,\nhwó ngyɛgɛt neyey mot, hwà tɔk bare mot.\nBemat beves be ragas neves.\nDul ɛn, ko gwɛ̌ a bemat de be gyeng ha mō gap.", "10": "À Dagwi, hwà sé a me sede ruga.\nHwó sey vemo de neyey mɛn na sé yɛt.", "11": "Hwà sé mwat de hwó yɛrɛ shɔt e tē,\nko hwó tabak vê neves kayɛ jeng.", "12": "Ka ba sege begwong mɛn wɛt, hwô lɔ̌ wal mō,\nhwô ye naw a gbang mō, hwô rene hɛn mɛ,", "13": "hwô jut pyɛ̂ como vyes,\nhwô tɛ̀ kya e nenu ket mō, na hwo tabas mɛ.", "14": "Di, bemat beves be yongos pyɛ́ vyes e neyey mɛn,\nbé kyě tɔrɔng e ra yɛ̄,\nko e tala mo, bê ra yɛ̄.", "15": "Bé cing vɔng ciwil,\nko bê gaba ɛ pyɛ mɛn.", "16": "Ano de pyɛ́ vyes mɛn yê hwo e ra yɛn,\nko sogô nehywɛ mɛn hê vey a yɛn na baram.", "17": "Me feng a Dagwi, yaga e gas badu e tē.\nMe ra a Dagwi Darwey lwɛlɛ na yom,\nyɛ Dagwi De A Dal Na Reto Mwa."}
{"1": "Hwo kwon bɛɛ bemât banɛn ves,\nkɛ hwo vɔk cwey sangal tanga yɛn,", "2": "yaga yey mɛn yɛ jama yol,\nkayɛ jeng de yɛn a wunta nu mɛn, sɛ̌ yɛn a mǎ mwat hwak.", "3": "Yi na netsitsɛng be lɔk lɔ,\nko yi na sekwɛl de be tɛ̀ retis hɛ,", "4": "yi na tɔ́k beduk o ba sila\nna mwa pyɛ́ ryat yê neta.", "5": "Mwât netsitsɛng a dal mwât gap,\nko mwât tɔ́k a vɔk reto,", "6": "yaga yi na kyê netsitsɛng hwó yel e tô como,\ne ji regyɛng bemât vos badu wɛng he sè.", "7": "Netsitsɛng na sé a tɔn yikyik,\nvit a yɛ na nû hanat e duk shɔt.", "8": "Womo de e yongos neves,\nbê yila hɛ a mwât nengyas.", "9": "Pyɛ de tɔn a yong ya sé banɛn,\nko mwât byɛs a sé pyɛ byɛm-byɛm na bemat.", "10": "Ka sede hwà tɛ́ o gbɛrɛk e tuk reyɔm,\nsɛ̌ hwà sé gbɛrɛk mwin.", "11": "Sey vemo de ba kyè na yɛn wɔ e reku,\ntoyo na vemo de be tíi bol wɔ e kwɔ̂n yɛrɛ.", "12": "Sede hwà ye “Mwin, nu mot ha sé ɛ wɛt”,\nyɛ̀ wo masa neyey a di wɛt a?\nWomo de e bɛrɛng neken mō a tɔk,\nko ê tala mwat tyɛng na fwom mɛ wɛt a?", "13": "À hwey hom re shok, yaga ya sé naka,\nko nshi de ne tɔngɔt yi e hamal shok né ta e nu mō.", "14": "Tɔk wɔgɔ netsitsɛng na sé ano na neken mō,\nsede hwà sɛ̀ ne, nerat nê sè e nuyel,\nko sɛ̂t yey mō hê gas ɛ wɛt.", "15": "Hwo dyɛng e lɛrɛ sede mwat vwes de e ra repugû kwɔ̂n sangal wo cik,\nkɛ hwo ra yol e ra lɔ mɛ wɛt,", "16": "yaga wo cik e gaba zang taama ko zang taama a sè sogso,\nko beves, reyɔm rê kyira hɛn.", "17": "Hwo kwon vɔk yey pyɛng jeng de wo repugu mō a gaba,\nkɛ hwo tik yey mō ye feng jeng de e tíi bol wɛt,", "18": "ka Dagwi Darwey a di,\nko e doyo shom mɛ vey na hwo.", "19": "Hwo tik yey mō ye bɔrɔk hɛ yaga bemat beves wɛt,\nko hwo kwon ra repugu na bemat beves wɛt,", "20": "yaga mwat vwes vit a yɛ na sɛt bayis e nuyel,\nkywa-kya mwat vwes gwô rimi hɛ.", "21": "À hwey hom sap Dagwi Darwey na gbɔng gwɔ̀m,\nko hwo kwon byɛs hwak mɛn wɛt,", "22": "yaga yɛn ê tɔk wey na mwat hák,\nko wa e tɔk neves de ne vey yi na yɛn ɛ?", "23": "Nemo na sé neha vê netsitsɛng arɔng;\nSimô to e shɔt ha sé naka wɛt.", "24": "Womo de a yang mwat vwes,\n“Vit a hwo na nɛn”,\nbemat bê mok a yɛ gawey,\nyere bemat jey bê wok nebyɛm-byɛm mɛ,", "25": "ko vemo de be gyong mwat vwes,\nbê vɔk yey pyɛng, ko nerat nê sè e ra yɛn.", "26": "Womo de e hanat tyɛng\na sé sede sa de a kula hwo.", "27": "Yong fwom mō gyat e cap,\nsɛ̀ kayɛ pyɛ e yong yaga cwɛl mō,\ne bama mo hwo lɔk lɔ mō.", "28": "Hwo kwon nɔng nuha e ra mwât vwara mō vit a retin,\nkɛ hwo kwɛlɛng na nu mō wɛt.", "29": "Hwo ye wɛt, “Mê ra a yɛ sede a ra a me,\nmê tala mwat o yaga pyɛ de a ra a me.”", "30": "Ma kwey e cwɛ̂l riri,\ne bwî anap mwat de vit a to,", "31": "ko sɛ́ ɛ? Gwa sila na serɔgɔ,\nsɔng gwa bang vwel o,\nko beta jwâ-bwi mó ba ga gabsa.", "32": "Ano ma di ko ma bare pyɛ mo,\nma bɛrɛng ko ma masa pyɛ cak.", "33": "Nɔ̀t ɛ nevwa, na tē gumat tyɔng,\ngunung vɔ mo na hwo pɔnglɔ tyɔng,", "34": "ano nepɛng nê hwo e ra hwo sede gbik,\nko nevit sede mwât como."}
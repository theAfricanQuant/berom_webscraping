{"1": "“Ko a remo vemo de ma sé mwakuk mɛn,\nba tɛ̀ me pyɛ jɔgɔ,\nvemo de beda mɛn ba vey nerât bevû gyengês vyēl hom wɛt.", "2": "E yɛ̌ pyɛ de mê sɛ̀ yi na gâp fwom vɔ mɛn ɛ?\nYɛn de gap ha ga tala a yɛn hywiri ɛ?", "3": "Yaga nepɛng na vyong sedesi, ba ga tɛ́ ɛn ngaashash,\nbe kyě rɔnɔs e hêy gbingiring naturuk na be tangal berinis.", "4": "Be nɔ̀m berang hey vè jwaatat be re,\nberinîs cɔgɔ̂t gasi vɛ a cɔ́gɔt kya mɛn.", "5": "Ba ro ɛn yi e ji bemat,\nba raa hɛn na sekun sede be ro gbik.", "6": "Yɛn a sangal e bekwɔ̀bɔ́rɔ̀k de nshi na re,\nna bavɔng de ba sé e vwel tanga tàra beraku.", "7": "Be tosho sede madung e hey e tê serɔgɔ.\nBe gushung hɛn e ji shik.", "8": "Betɔ́n de be byɛs ɛn,\nbe ro ɛn yi e sevwel o.", "9": "Ko a remo ma ga tɛ́ me yapyi e bayis mɛn,\nbe lɛ̄lɛ me.", "10": "Ma sé pyɛ byɛm-byɛm na yɛn,\nde be di me zɔng, ko be tulus a me betey e bayis.", "11": "Dagwi a ga tùt a me tsɛ̂p gbang, a ga zǒt me,\nbe to nɔng me nerey wɛt.", "12": "Regyɛng bemât sogo nehywɛ ba ga sogo,\nbe ro me e jey,\nbe yong begwong de bê wey na me.", "13": "Ba ga dul gwong hom,\nba gwɛsɛ a me tumbang,\nko vit a mwat de a dul ɛn.", "14": "Ba sogo e ra me sede bemât como ba yel e jwâ-pomo de wa gaba,\nba vɛ̀sɛ gwarwang mɛn ba hwosom me.", "15": "Ba tɛ̀ ma ye lot,\nba ro nerey hom sede na gul,\nnerat hom nà tala hɛn sede bale ba shara hɛn.", "16": "Ko a remo, yey hom ya ga bɔ̄gɔs,\njeng nepep ya ga sɛ̀ me.", "17": "Naturuk bekup hom be suyu,\nroyo pep vit a pɔngɔ.", "18": "Ba ga hama rehwô rebek hom na gap,\nba ga firik me sede fwɔ̂ rugu.", "19": "Ba ga bomo me e bwɔrɔk,\nma ga tɛ́ me sede fongol.", "20": "Ma tosho, ko hwà hanat a me wɛt,\nma gyeng, ko hwà ka de di me wɛt.", "21": "Hwà ga tɛ́ o mwât repugu hom,\nna vwɔ̂ gap mō hwó shisa me.", "22": "Hwà jut me e gwi, e ra gul,\nhwà tɛ̀ me laga gwɛ,\nko hwà zigim me e ji gwogul rwak.", "23": "Mwin ma tɔk hwô vɛ̌ tɛ̀ me ku,\nna me kyè mwas wɔ e lɔ de ba ga yong yaga bemasi.", "24": "Mwa ano mwat de a sé e nû wey\nê nára vwɔ na a jama sɛlɛ wɛt a?", "25": "Ma tosho yaga mwat de a sɔ reyɔm wɛt a?\nMa lashe yey yaga mwat pwɛng wɛt a?", "26": "Jeng de ma bare sɛ̂ nerat ko neves na yel,\nsede ma tɛ̀ bayis na me di negbey, ko lwil cɔ̀rɔk.", "27": "Yey hom ye tē puu, vit a me na yêy dyɛngɛ,\njeng tâk reyɔm ya ga hwo e ra me.", "28": "Ma ga siri na serɔ,\nma tumal e nuyêl bemat, me ra wôn sɛlɛ.", "29": "Gwa hom à kevu hey zɔng,\nsâ sangal hom a ngyuwa.", "30": "Rehwó hom ra tɛ́ ɛ sit, re fosok hɛ,\nko bekup hom be rugus yaga fes.", "31": "Yòm hom ya ga tɛ́ ɛ sesin,\nju hom ya ga tɛ́ ɛ ye vê lushâ nemwishil.”"}
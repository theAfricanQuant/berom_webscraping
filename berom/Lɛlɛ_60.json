{"1": "À Dagwi, hwà ga ye zak a hot,\nhwà gang nekwɔn dal mot,\nhwà tɛ̀ shom na wot.\n \nKáa! To toyo na wot!", "2": "Hwà ga tɛ̀ vwel o he dikta, ha wunta hɛ.\nA remo, bang hɛ, yaga ha sé e nû gaba.", "3": "Hwà ga tɛ̀ ot, bemat mō, wot a sɔ reyɔm sizɔng,\nhwà tɛ̀ ot, wot a sɔ nshî anap de na tɛ̀ a wot sefeng.", "4": "Hwà pɛl durum mō\nna hwo hwɔtɔ mɛ nehywɛ vemo de be sap o,\nano, bê hywit ɛn yi e ket bemât repugu mɛn.", "5": "Hanat a wot, jeng de wot a yila,\nsey ot na vwɔ mō gwô gap.\nAno, wot de hwà tɛ̀ yey na wot, wot ê se washak.", "6": "Dagwi a hanat yi e kwon de be re a yɛ fongol, a ye,\n“Yey hom ya pɛngɛ sedesi, yaga ma di wɛng.\nMê gas repomô Shɛkɛm na bemat hom,\nmê gas a yɛn Nɛk Sukɔt arɔng.", "7": "Bavwêl Gileyat na Manase ba sé benang,\nMê sɛ̀ vemo de bê tó a me como yi e yerê Ɛfrayim,\nko yerê Yuda yê nɔngɔs me begbɔng begwɔ̀m.", "8": "Vwêl Mowap ha sé gwopey zɔng de me kus me mɛ,\nmê barak kpatak hom e ra vwêl Ɛdɔm,\nna me dura, ha sé nang,\nÀ yin BeFilisti, rá in a me pee!”", "9": "À Dagwi, wa ê kyè na me vɔk e Ɛdɔm ɛ?\nGbɔng repomo rane de ba gwɔrɔ na jwa-duk.", "10": "A sé e hwo wɛt a?\nKo di, hwà ga ye zak a hot,\nhwó to kyè wɔ̂ tô como tanga bemat mot wɛt!", "11": "Sɛlɛ hot, na wot di wɛng e ra bemât repugu mot!\nMwa sɛlɛ de mwasi ê nɔng ha sé yapyi zɔng.", "12": "Ka sede Dagwi a sé tanga wot, wot ê di wɛng,\nyɛ ê bɔrɔs vê repugu mot."}
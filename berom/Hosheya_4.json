{"1": "À yin BeIsrayɛl, wok in hâ Dagwi Darwey,\nyaga yɛ a vɔk shɔt na yin de yin a sé na sangal e vwel o.\nYaga vit a tsak o, kɛ dyɛ̂ng to, kɛ tɔ̂k Dagwi e vwel o.", "2": "Bemat o be sisa hɛn, be vɛ́sɛ bɔs, be mɔbɔs bemat,\nbe shigshi, ko be ragas nejwang,\nbe ragas yol e kagwa,\nko be lusha nemi sana yɛnɛ.", "3": "Pyɛ ma yane de ya tɛ̀ vwel min he nɔngɔs pyɛ́ wɛt, sede mwât sesin.\nHa sila na lashê yey, ko mwa pyɛ́ cen ye rō yɛ̄.\nNgyāma na benon lagwi\ntanga betɔk ji nshi arɔng ba sé kushu.", "4": "Dagwi Darwey a ye, “Yin tɛ̀ kûn bemin wɛt,\nyin dura banɛ̂n bemin wɛt.\nYaga ha hom ha sé e ra yin pyɛ min,\nyin bepiris hom.", "5": "Yin e tiris bol nagwi yaga banɛn min,\nko bepiris hom be tiris bol naturuk arɔng,\nko mê wey na neng min, Israyɛl.", "6": "Bemat hom ba sé wey yaga nevît tɔk.\nBa sé wey yaga nevît tɔk min pyɛ min!\nKo me ma tɔk in sede bepiris hom wɛt.\nYaga yin a ye bam à Badu Dagwi min.\nMe arɔng mê ye bam nà tɛ̀ nerat e ra nèy min.", "7": "Bepiris hom ba gwɛ̌ hɛn pyak,\nko yɛn a gwɛ̌ ra a me banɛn.\nKo me mê sege gbɔng nerat min\nna ne sè pyɛ rekyen.", "8": "Yin e sɛsɛm nenɔrɔ̂ bemat hom,\nde be vɛ̀sɛ mɛ yaga banɛn mɛn,\nyin e vɔk yey pyɛng\nde bemat o be re nuyel na ragas banɛn.", "9": "Bepiris na bemat o mwa hɛn be ragas neves.\nAno, mê tabak hɛn tyɛng mwa hɛn.", "10": "Yɛn ê re pyɛ́, ko yê vey a yɛn wɛt,\nYɛn ê manas na bemɛn ko yɛn ê sɛ̀ nèy wɛt,\nyaga yɛn a lashe weneng na me Dagwi Darwey,\nna yɛn a re a cī fongol.”", "11": "Dagwi Darwey a ye, “Nshî anap tanga siring\nna sé ro bemat hom nà vɔk netsitsɛng!", "12": "Yɛn e rangâl kpɔk cɔgɔt pyɛ de yɛn ê ra!\nKo yɛn e raa pyɛ de ya ha a yɛn.\nYɛn a ga ye rɛng sede jwâng hwā.\nYɛn a ga lashe weneng na Dagwi mɛn.", "13": "Yɛn e nása a cī nɔrɔ̂ yas e nekwɔn re fongol mɛn e ra beraku,\nko yɛn e nása nɔrɔ̂ pyɛ̂ nesang hyɔɔlɔl e ra berahwol,\ne nɛ̂n batin cɔ́gɔt mwa de ya vɔk necam nerat!\nBehwóng min ba ga tɛ́ ɛn bedebeves,\nko behâ nèy min be ragas nejwang.", "14": "Mê tabak behwóng min yaga yɛn a ga tɛ́ ɛn bedebeves,\nkɛ behâ nèy min yaga yɛn e ragas nejwang wɛt.\nYaga beras o pyɛ mɛn be kyese na bedebeves,\nko yɛn e kyese nása nɔrɔ̂ nejwang e nekwɔn re fongol mɛn.\nYɛn a sé wey yaga nevît netsitsɛng!", "15": "À yin BeIsrayɛl, mwa ano de yin a ga lashe weneng na me,\nko BeYuda be kwon dopɛ wɛt!\nYin wɔ̀ re fongol e Gilgal, kɛ yin kyè vɔk e Bet-Avɛn wɛt.\nYin kwon sisa yin tē,\n‘Ma sira na Dagwi Darwey de a sé wo neken.’", "16": "BeIsrayɛl ba vɔk bato gbarak\nsede shêp rɔndɔng.\nYi e rɛ̌ de Dagwi ê gyeng ɛn\nsede tyīmit e dem hwéy rat ɛ!", "17": "BeƐfrayim ba ga wuna bato mɛn na cī.\nTík in hɛn zɔng!", "18": "E bama de yɛn a ga sɔ nshî anap pyak,\nyɛn e tē jik e de ragas nejwang,\nyɛn e dal na simô pyɛ rekyen\ne ra ye nerey,", "19": "Wúla wô hashe hɛn,\nko yɛn ê vo rekyên nása a cī nenɔrɔ̂ yas."}
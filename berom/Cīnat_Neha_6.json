{"1": "À hwey hom, sede hwà ga vo a mwat vwara mō nu,\nhwô tala badu mwat hwak, hwà ga nɔng fwɔ mō,", "2": "hwà ga hwo e segun yi na há mo,\nnu mo ha ga vo o.", "3": "Di pyɛ de hwô ra na hwo sey mɛ to mō,\nhwà ga gyira to mo e vwɔ̂ mwat o,\nci ziri na hwo wɔ̀ ra won na yɛ a hala a hwo.", "4": "Hwo wɔ̂ nevwa wɛt,\nkyè a remo sana pɔnglɔ.", "5": "Sey to mō sede ros yi e gbam,\nsede non de gwa hywit ɛ e segun.", "6": "Wɔ̀ di cōlong a riri,\nmasa begwong yɛ na hwo vɔk netsitsɛng.", "7": "Yā vɔk mwat nuyel kɛ gwɔ̀m\nde e kyè na yɛ wɛt,", "8": "ye tula pyɛ̂ re yɛ nahywɛp,\nye pɔng wɛt jeng de pyɛ́ ya sé pyak.", "9": "À hwo riri hwô nàra e dyɛngɛ vɔk e nayu arɛt?\nHwô sogo yi e nevwa mo wɛt a?", "10": "Not ɛ nevwa, shigi ɛ̀ té gyepes,\nko hwo wɔ ye yɛndɛng.", "11": "Ko nepɛng nê vey a hwo sede gbik,\nnevit sede mwât sey pyɛ na retek.", "12": "Yapyi mwasi, mwat vwes,\ne kyě bere neha bɔs zɔng.", "13": "E tē, mwǎt a bayis, be pɔnglɔ wɛt,\ne nása kwɛn vwɔ mɛ,", "14": "yêy gwɔrɔdɔk de ye yong pyɛ́ vyes,\ne re nuyel na shɔ̂k jim.", "15": "Yi ano, tumbang wô hwo e ra yɛ hak,\ne kejeng tyɔng bê kwɔrɔ hɛ vit a mwat sey ɛ.", "16": "Pyɛ́ ya sé tyiimin de Dagwi Darwey e kyɛ́ ɛ,\nya wul tyaama mwa de ya sé pyɛ̂ byɛm-byɛm na yɛ̀, yɛ̄ à,", "17": "bayîs byɛs, nû nebɔs,\nvɔ mɔbɔs bemat de vit a hɛn na sɛlɛ,", "18": "yêy yong begwong beves,\nbol tele dey-dey wɔ̀ ra pyɛ́ vyes,", "19": "mwat nɔngɔs nuhâ yɛ́rɛs bɔs,\ntanga mwat de e vɛ̀sɛ na cɛ́k e ji begwa.", "20": "À hwey hom, gyeng redu da mō,\nko hwo ye bam à pyɛ de neng mo a masa a hwo wɛt.", "21": "Rɔgɔs yɛ e yey mo kayɛ jeng,\ntɛ̀ yɛ e ra fwɔ mō sede lwɛlɛ̂ fwɔ.", "22": "Jeng de hwà sé kyè, yê kyè na hwo,\njeng de hwà sé e dyɛngɛ, yê bɛrɛng hwō,\nna jeng de hwà sene, yê ha na hwo.", "23": "Redu ra sé kywa-kya ko bása ha sé negbey,\ngyongos na tabak à gwong vɔk e neken.", "24": "Na gwo gyep o yi na hwā vwes,\nyi e mwɛɛsɛs nû hwā duk.", "25": "Hwo raa nerat bayis mɛ e yey mō wɛt,\nhwo tik a vo o na bayis mɛ wɛt.", "26": "Bé tɔk tala devwes na keshi tuk,\nko be tala hwâ nejwang na neken.", "27": "Mwat e tɔk vɔk kya e ragey mɛ,\nko hɛ rangas rugu mɛ wɛt a?", "28": "Kɛ mwat e tɔk bɔrɔs e ra kya,\nko bol mɛ be raye hɛ wɛt a?", "29": "Ano mwat de e yeles e lɔ hwâ mwat hwak,\nmwa mwat de a wɔ́ bagat na wɛ, mwin bê tabak hɛ.", "30": "Bé byɛs gbik kayɛ jeng,\nka a ka shigi yaga e wok vyong.", "31": "Ka ba de vo ɛ, ê tala zang taama,\nê nɔng pyɛ́ mwa de a vɔk.", "32": "A sé tyɛng ano na mwat de a ra nejwang, a vɔk bare wɛt,\na sé wey na reto mɛ zɔng.", "33": "Ê sɔ baram na rekyen zɔng,\nko ê tɔk gas ɛ na rekyen wɛt.", "34": "Rwas de e pugu hwā mɛ e wok shom sizɔng,\nko e tala hɛ vit a nemwishish.", "35": "Rwas o e sey pyɛ tala cak wɛt,\nyey mɛ yê dyɛng wɛt ka hwà ka nɔng ɛ nenɔrɔ e rɛ̌ ayi."}
{"1": "Iyɔp a to re nuyel na neha mɛ, a ye;", "2": "“Káa, ka ma yang sè sede jeng de ya ga kwey,\nde Dagwi á bɛrɛng me,", "3": "jeng de kywa-kya mɛ wá tɛ̀ negbey e ra me,\nko yi na negbey mɛ ma kyè e ji lwil.", "4": "Jeng de má rɔngɔl na gap hom,\nDagwi á dulus me e lɔ̂ sangal hom.", "5": "Jeng de Wo Reto Mwa a rɔ̌ sè na me,\nnèy hom arɔng ná rɔnɔ me.", "6": "Jeng de bèkɛngɛ hom mwa bá sila na nevasâl rɔndɔng,\nněy gàlum e kwɔ̂n piri nɛ̀,\nko gwofwa gwa tē gbuk á me nerɔt něy!", "7": "Jeng de ma kyese e rwi repomo,\nna me jut kwɔ̂n sangal hom e dúra,", "8": "bewen de bá di me ko bá lɛsɛ hɛn,\nbemakuk bá sogso e tumal,", "9": "bemât nuyel bá ye yuu,\nbá kaba nenu mɛn.", "10": "Tɔ̀ begbɔng bemat bá ye sɛk,\nrelem mɛn rá ye pang e nu.", "11": "Kawɛ mwat de á wok me, bá tɛ̀ a me nerat,\nko vemo de bá di me bá somo me.", "12": "A sé ano yaga ma seres bepɛng de bá tosho,\nnehyɛn de vit a nɛ na mwât sɛlɛ.", "13": "Womo de á kana sè e nû reku á tɛ̀ a me nerat,\nko ma tɛ̀ kuma a vɔk yey pyɛng.", "14": "Ma tɛ̀ necik sede gworugu;\nma tɛ̀sɛ tsak o sede rugu, na kpin hom.", "15": "Ma tɛ́ me bayis na bwok;\nko bol na guruk.", "16": "Ma sè da na mwat pwɛng,\nme ngyɛgɛt sekun de ba tɛ̀ e ra mwat duk.", "17": "Ma kwɔrɔs jorô mwat vwes,\nko ma tɛ̀sɛ a hala pyɛ́ de a hashe.", "18": "Ma kana bare, ‘Sangal tyang vɔk e reku hom’\nko Dagwi ê gwɛ̌ nepɔlɔ hom sede bazɛk.", "19": "Ma sè sede cɔgɔt de berinîs yɛ be shara hɛn e ji nshi,\nde mwa naturuk mwɛngɛ gwo gyiris e ra nelang yɛ.", "20": "Gap hom he turu hɛ,\ngbang hom kayɛ jeng wa sé gyat.", "21": "Bemat ba wet betong na me ba gyeng,\nko ba sǎ yuu na be wok vô du hom.", "22": "E bama de ma ga ha, yɛn a to ha wɛt,\nha hom ha yel a yɛn.", "23": "Yɛn a gyeng me sede remo de be gyeng rwak,\nba nǎ bayis sede remo de be gyeng rwâk swigi.", "24": "Ma shɛgɛsh hɛn jeng de yɛn a sey tsak o wɛt,\nyɛn a tɔk gas me na halâ bayis hom wɛt.", "25": "Ma kasa a yɛn gwong de yɛn a raa,\nma sangal e tē mɛn sede gbɔng gwɔ̀m e tê bemat como mɛ,\nsede mwât wɔ́rɔk na vemo de ba sê sesin.”"}
{"1": "Yɛn a vey na Kundung Wuna-na-Sira Dagwi o ko ba tɛ̀ gwɛ e buk de Davit a ga kana yong yaga gwɛ. Ano kwong, yɛn a nása nenɔrɔ yas de be rangas tanga nenɔrɔ wuna nesa vɔk na Dagwi.", "2": "E bama de Davit a ga yɛnɛ nása nenɔrɔ nane, a tɛ̀ a bemat o nerat e ji reza Dagwi Darwey.", "3": "Ko a nɔng kawɛ rwas na hwā e ji BeIsrayɛl regat kpam-tuk, na cɛk namâ rangas, tanga nèy anap de ba shumung.", "4": "Davit a tɛ̀ behak e ji BeLevi be ra fwom Dagwi Darwey, Dagwi BeIsrayɛl e nuyel kundung o, yɛn a ra won, yɛn a feng, ko yɛn a somo hɛ arɔng.", "5": "Ba tɛ̀ Asaf a sè mwat nuyel mɛn, ko Zɛkarya à mwat sɛlɛ mɛ. Bemat râ yōm à Yɛyɛl, na Shɛmiramɔt, na Yɛhiyɛl, na Matitiya, na Ɛliyap, na Bɛnaya, na Ɔbɛt-Ɛdɔm tanga Yɛyɛl. Asaf a ra lwɛlɛ na bapey lwɛlɛ,", "6": "ko Bɛnaya na Yahaziyɛl bepiris yɛn a dopse pɛsɛl bezing kayɛ jeng e nuyel kundung o.", "7": "E tuk a hane de Davit a pere nɔ̂ng Asaf na besa fwom mɛ BeLevi fwom ra lɛlɛ̂ somô Dagwi Darwey.\n\n(Lɛlɛ", "8": "Feng in a Dagwi Darwey,\nmoklo hin mwat de a sé,\nhá in e ji yére bemat jey tomong mɛ!", "9": "Rá in a yɛ lwɛlɛ, dak in a yɛ yōm,\nhá in mwa pyɛ̂ langat de a ga ra!", "10": "Dak in kaa na Dagwi wo jɛrɛ,\ntik neyey vemo de be re a Dagwi Darwey fongol ne pɛngɛ.", "11": "Wɔ́ in na Dagwi Darwey, yaga a sé wo reto,\njama hin hɛ kayɛ jeng.", "13": "À yin yére Abraham, sam Dagwi,\nà yin yére Yakɔp, de Dagwi a kasa,\nbàre hin tomong langat de a ga ra,\nbàre hin pyɛ̂ bes mɛ na shɔt de a ga yɛrɛ.", "14": "Dagwi Darwey yɛ wɛ à Dagwi mot,\nBadu mɛ be ra jey mwa.", "15": "E ye bam à wuna-na-sira mɛ gbak-gbak wɛt,\ne gyeng nu de a nɔng a nezamang gu.", "16": "Sira mɛ de a wuna na Abraham,\nde a ra a Yishak na sira arɔng.", "17": "A to ha a Yakɔp e ra hɛ na he tɛ́ ɛ redu,\na nɔ̂ng Israyɛl hɛ na he nàra gbak-gbak.", "18": "A ye, “Mê nɔng o sevwel Kanaan,\nhê sè nap mo, hwo tanga yere mo.”", "19": "E jeng o, yɛn á sè pyak wɛt,\nbá sè hyehyet zɔng, bá sè sangâl rekyen e vwel o.", "20": "Ba kyě rini yi e yére bemat jey vemo vɔk e vere,\nyi e segwɔm hak vɔk e hak.", "21": "Mwa ano, Dagwi Darwey a tik mwat hwak\na midra a yɛn wɛt,\na hwɔtɔ a begbɔng gwɔ̀m betong yaga yɛn.", "22": "A ye, “Yin kwon ra bemat hom de ma ga tik jaram,\nkɛ yin mǎ bezarap me wɛt!”", "23": "Rá in a Dagwi Darwey lwɛlɛ, à yin bemat jey mwa!\nKahɛ tuk, mok in yɛgɛt yat wɔgɔ, “A ga sey ot!”", "24": "Há in e ji yére bemat jey mwa gbɔng nerey mɛ,\nmok in e ji bemasi mwa pyɛ̂ bes mɛ!", "25": "Dagwi Darwey a sé gbɔng o,\na vey na be nɔng ɛ nerey ding-ding,\nbe sap ɛ e ra cī mwa.", "26": "Mwa yére dyuk yé re a pyɛ́ de ba yong fongol,\nko Dagwi Darwey yɛ wɛ a yong lagwi.", "27": "Gbɔng nerey na nedyɛt gbɔng nerat mɛ na gwɔrɔ hɛ,\nreto na gbɔng nerat ne sila duk re a yɛ fongol.", "28": "À yin yére bemat jey mwa,\nsomo hin gbɔng nerey na retô Dagwi Darwey!", "29": "Nɔng in hɛ nerey de na jam yaga yɛ!\nVey in na nenɔrɔ min, yel in mɛ e lalâ Gbɔng Duk mɛ,\nYɛ a sé wo jɛrɛ. Ré in a yɛ fongol\njeng de ê dura nedyɛt gbɔng nerat mɛ!", "30": "Vow in e nuyel mɛ, à yin bemat jey mwa.\nMok in à yére bemat jey mwa wɔgɔ,\nDagwi Darwey a sé gbɔng gwɔ̀m!\nJey ya tumal gak, vit à pyɛ cak de yê dikta yɛ.", "31": "Tik lagwi wo vɔk yey pyɛng,\ntik jey ye rɛ̌ na nzem.\nHá in a yére bemat jey mwa wɔgɔ,\n“Dagwi Darwey a sé re negwɔm.”", "32": "Tik gworep na kayɛ pyɛ e ji gwɛ be wus!\nTik na hiri na kayɛ pyɛ de ye ras e ji vɛ be mok lwɛlɛ!", "33": "Ano, batin cɔ́gɔt rehwot bê ra biibi,\nyaga Dagwi Darwey e kyè vey re negwɔm e ra jey.", "34": "Feng in a Dagwi Darwey yaga a sé rwat;\ntɛ̂ yey mɛ ha sé gbak-gbak.", "35": "Sey ot, à Dagwi Darwey, Dagwi mot!\nTula hot yi e yére dyuk\nna wot somo hwo, wo jɛrɛ,\nna wot dak kaa e somo mō mó.", "36": "Bē somo Dagwi Darwey, Dagwi BeIsrayɛl\nyi e susu mo vɔk e nuyel gbak-gbak!\nBemat mwa ba ye, “Ano”, ko ba somo Dagwi Darwey!", "37": "Davit a tɛ̀ Asaf na begwa mɛ e nuyel Kundung Wuna-na-Sira Dagwi na yɛn a ragas fwom e hwomo kayɛ jeng, tyɛng na pyɛ de be simo be ragas kahɛ tuk.", "38": "A to tɛ̀ Ɔbɛt-Ɛdɔm Yɛdutun tanga bemat yi e ruhup mɛn, yɛn kuru batyiimin na vɛ rwit  be sɛlɛ hɛn na fwom o. Ba to nɔ̂ng Ɔbɛt-Ɛdɔm na Hosa fwom gyeng rùhup repomo arɔng.", "39": "A to tɛ̀ Zadɔk piris tanga besa fwom mɛ be ragas fwom e kwɔ̂n sangal Dagwi Darwey e rahwol de wa sé e Gibɛyɔn.", "40": "Kanɛ nagasi na nahywegelek yɛn e nása nenɔrɔ̂ yas de be rangas burang tyɛng na pyɛ de ba jɛk e Bwok-basa Badu de Dagwi Darwey a nɔng BeIsrayɛl.", "41": "A tɛ̀ Heman, na Yɛdutun na bwang behak de ba kasa na baza mɛn be dopse feng a Dagwi Darwey yaga e tɛ̀ yey na bemat mɛ nesheneshey.", "42": "Ko a sé e Heman tanga Yɛdutun o de ba vɔk fwôm pɛsɛl bezing, na bapey lwɛlɛ tanga pyɛ̂ lwɛlɛ mo cak de be ragas e jeng lɛlɛ̂ sómo Dagwi. A sé e nèy bewen Yɛdutun o de be gyeng rùhup repomo.", "43": "E bama pyɛ́ yemo mwa, kawɛ mwat a kyè wɛrɛ, ko Davit a wɛrɛ arɔng, na a wɔ̀ tɛ̀ a belɔ mɛ nerat."}
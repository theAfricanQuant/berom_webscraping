{"1": "Ma di Dagwi Darwey e tumal e hagât gàgbang nása nɔrɔ̂ yas ko a ye:\n“Tow rà rak sesêk Gbɔng Duk Re Fongol na gap,\nna retîs duk o re digis,\nzagat hin vɛ̀ e ra batô bemat o mwa.\nKo bwang bemat o mê mɔbɔs e como,\nvit a mwat de ê tele a dal,\nvit a mwat de ê hywit ɛ arɔng.", "2": "Ka yɛn a ka cing vɔk e kwɔ̂n bevuvwel,\nko e hwomo mê jut ɛn na vwɔ hom.\nKa yɛn a ka turus e rak o vɔk e lagwi,\nyi e hwomo mê hwɔlɔ hɛn vey e vwel.", "3": "Ka yɛn a ka wɔ̀ lɛrɛ hɛn e ra rak Raku Karmɛl\nyi e hwomo mê wɔ̀ jama hɛn, na me vos ɛn.\nKa yɛn a ka lɛrɛ hɛn yi na me e nɛ̂n gworep,\nyi e hwomo mê nɔ̂ng gwomazɛrɛ nu ko gwo roros hɛn.", "4": "Ka yɛn a ka kyè vɔk e de sesam e vwêl vê repugu mɛn,\nmê tɛ̀ be mɔbɔs hɛn.\nMê tɛ̀ bayis hom e ra yɛn\nyaga gawey, ko yaga nerat wɛt.”", "5": "Darwey Dagwi Darwey, Dâ Jey Mwa,\ne rá vwel, ko he ye ywey,\nmwa bemât hɛ be tosho.\nJey o mwa ye turus, ko ye to gyiris\nsede nshî Gwɔrɔt Nil gwo Misra.", "6": "Dagwi Darwey a lɔk lɔ mɛ e lagwi,\nko a ye gup à jey na lagwi o.\nE tɛ̀ nshî gworep ne vey,\nko e shusha nɛ e ra jey o.\nReza mɛ à Dagwi Darwey!", "7": "Dagwi Darwey a ye,\n“À yin BeIsrayɛl, yin a sé sede BeEtiyopya na me wɛt a?\nMa vey na BeFilisti yi e Kaftor,\nko ma vey na BeSirya yi e Kir,\nsede remo de ma vey na yin yi e Misra arɔng.", "8": "Me, Darwey Dagwi Darwey ma sé bɛrɛng segwɔm Israyɛl, sê banɛn\nko mê wey na yɛn e jey.\nKo mwa ano, mê wey na lɔ Israyɛl mwa wɛt.", "9": "Mê nɔng nu na be wolom BeIsrayɛl sede pyɛ̂ yeneng.\nMê wolom hɛn e ji yére bemat jey,\nko vit à pyɛ vyes de yê nàra.", "10": "Bemât banɛn mwa de ba sé e ji bemat hom\nbê mɔbɔs hɛn e como —\nyɛn vemo mwa de be tē,\n‘Pyɛ vyes cak yê vey bagat na wot wɛt.’ ”", "11": "Dagwi Darwey a ye,\n“E jeng o mê to lɔk lɔ Davit de ha kana gaba.\nMê to varas varâ duk o.\nMê yong nekwɔn de na gabsa.\nMê to lɔk hɛ,\nna he to sè sede remo de há sè yimo.", "12": "Ano kwong, BeIsrayɛl bê re bwang vwêl Ɛdɔm\nmwa na yére bemât jey de bá kana sè benang me.”\nDagwi Darwey a ha ano,\nyɛ de ê tɛ̀ pyɛ́ yemo ye té.", "13": "Dagwi Darwey a ye,\n“Jeng ye kyè vey,\nde mwât hôw cap ê man na mwât bwal,\nko mwât pirî nshî anap ê man na mwât zêp anap o arɔng.\nNshî anap ne rɔkrɔk nê nunus yi e bě beraku mwa,\nko nê tele e bě berahwol mwa arɔng.", "14": "Mê toyo na bemat hom e vwel mɛn.\nYɛn ê to lɔk barîn bapomo mɛn na yɛn a sangal ɛ.\nYɛn ê tus bě anap, na yɛn a sɔ nshi mo.\nYɛn ê tus cɔ́gɔt e bě mɛn, na yɛn a re nèy o arɔng.", "15": "Mê tus bemat hom e ra vwel de ma nɔng ɛn,\nko bê sang to luyu hɛn yi e hɛ wɛt.”\nDagwi Darwey, Dagwi mō a ye ano."}
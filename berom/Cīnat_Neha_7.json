{"1": "À hwey hom, sey neha hom,\nvɔk gak pyɛ de ma nɔng o nu,", "2": "gyeng badu hom, na hwo sangal tyang,\ngyeng basa hom sede hwó gyeng yenêng yis mō.", "3": "Rɔgɔs yɛ e ra bekɛn vɔ,\njɛk yɛ e ji yey mō.", "4": "Yâng netsitsɛng, hwà sé hwông de hom,\ntɔ́k-tsik a gbɔ̂ng sa hom.", "5": "Yɛn ê dul o yi e hwâ nejwang,\nyi na hwā duk na nuha mwɛɛsɛs mɛ.", "6": "Jeng cak ma sé bɛrɛng majey,\nyi e repɔk duk hom ma di pyɛ cak,", "7": "ma di e ji vê dunus,\nma kun e ji bebot bemat o\nwen de a vɔk bare wɛt,", "8": "a sé kyè vɔk e gasang gwong,\nbagat na lɔ hwā mo,", "9": "nahywegelek, nawiri,\nnaturuk na e ji lwil mwangalang.", "10": "Ko di hwā a man na yɛ.\nA tɛ̀ yom sede devwes ko a vɔk bare ves.", "11": "A vɔk rewɔng na negbarak,\ne ye jop e lɔ wɛt,", "12": "remo hwô di ɛ e hyok, e bajang,\nko e kahɛ gasang gwong e gyeng e waba.", "13": "E kaba wen o ko a man ranang na yɛ,\na kura bayis ko a yang ɛ,", "14": "“Ma ga nára nɔrɔ̂ wuna nesa,\nma ga sila vonu hom,\nyunung banama ba sɛ́,", "15": "ano de ma nusu vey man na hwo,\nme jama hwo bayis e banga, ko ma ga sɛ̀ o.", "16": "Ma ga yong gwat hom naka na berugu,\nvè linen yerê ve Misra de ba yong na bùm rat.", "17": "Ma shushu ɛ něy nesang nerat,\nmir na alowe tanga sinamɔn.", "18": "Vey e lɔ na me, ko wot ê dyɛng mwa turuk,\nna wot wok netâ mân bek, sɛ̌ a vey a wot.", "19": "Dalɔ hom a sé e lɔ wɛt,\na ga kyè vɔk e de kyɛn yikyik,", "20": "a vɔk ɛ rading dyām,\ne ba vɛ hɛ e silâ pwɛl.”", "21": "Na mɛlɛm pyak, a tɔgɔs hɛ a jut nehywɛ mɛ,\nyi na mwɛɛsɛs nu mɛ, a pere hwɔtɔ hɛ.", "22": "Remo-remo a dop na hwā mo,\nsede rɔndɔng wɔ̀ e kwɔ̂n yɛrɛ,\nsede ngyama de ba ga vo yɛ e segun,", "23": "sɛ̌ ba tá na kwet pere wɔ kulu yey o,\nsede non de ke tele wɔ̀ gaba e segun,\nvit na tɔk wɔgɔ, e kyè wɔ wey na neken mɛ.", "24": "A remo a nèy hom, wet in betong na me,\nyin tɛ̀ nehywɛ min na há hom.", "25": "Hwo tik yey mō ye doyo hwo e raà tomong mɛ wɛt,\nhwo ye reng vɔk e begwong mɛ wɛt,", "26": "yaga a ga tɛ̀ bemat pyak be gaba,\ney, mwa bemat de a ga mɔbɔs ba dal gap bara.", "27": "Lɔ mɛ ha sé gwong wɔ e sak,\nha sé kwɛngɛl wɔ e kwɔ̂n bevuvwel."}
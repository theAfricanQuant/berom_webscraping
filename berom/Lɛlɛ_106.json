{"1": "Somo hin Dagwi Darwey!\nFeng in a Dagwi Darwey, yaga a sé wo nerat.\nE tɛ̀ yey na bemat mɛ nesheneshey.", "2": "Wa ê tɔk ha gbɔng tomong mɛ ɛ?\nWa ê tɔk somo hɛ na he vey ɛ?", "3": "Vê wɛng a vemo de be gas shɔt e tē,\nvemo de be ra pyɛ́ de ya sé cik kayɛ jeng.", "4": "À Dagwi Darwey,\nbare na me jeng de hwó dura a bemat mō nerat.\nJeng de hwô sey ɛn, vey sɛlɛ me arɔng!", "5": "Tik na me re neta tanga bwang vemo de hwà kasa,\nna me bin wuna me na yey pyɛng sizɔng tanga bemat mō,\nna me bin dak kaa tanga vemo de ba sé bemo.", "6": "Wot na bedabeda mot wot a ga ra banɛn,\nwot a ga ye rɛng, wot a ga ra neves.", "7": "Jeng de bà sè e Misra,\nyɛn à bare na tomông bês Dagwi Darwey wɛt.\nBà ye bam à jeng pyak de à dura a yɛn nerat mɛ,\nko bà sogo nehywɛ mɛ e rep, wɛ à Gbɔng Rep Sere.", "8": "Mwa ano, a sey ɛn na a dul mɛ reza yaga nerey mɛ,\nna a dura mɛ gbɔ̂ng reto mɛ.", "9": "A nɔ̂ng Rep Sere nu na gap, ko wa pere hworok,\na kyè na yɛn e retîs wɛ wɔ ye dɔ sede e hêy gbingiring.", "10": "A sey ɛn yi e vwɔ̂ vê repugu mɛn,\nyi e vwɔ̂ vemo de be bɛ̀ɛ hɛn ves, a viri hɛn.", "11": "Nshi na re vê repugu mɛn o,\nvit a gwining de a dal.", "12": "Ano kwong yɛn a sey tsak o na ha mɛ,\nba ra lwɛlɛ, ba somo hɛ mɛ.", "13": "Ko jeng tyɔng, ba ye bam na tomong de a ra,\nba gyeng na be wok vô redu mɛ wɛt.", "14": "Cilis pyɛ̂ re mɛn ya dal gap e hêy gbingiring,\nba masa Dagwi e hwomo.", "15": "A nɔng ɛn pyɛ de yɛn a rangal o,\nko a tomo na rɔ ves e tē mɛn arɔng.", "16": "Ba bɛ̀ɛ Mose ves e kwɔ̂n yê ngyɔk mɛn,\nba bɛ̀ɛ Aharon de ba ga tik ɛ jaram yaga Dagwi Darwey ves arɔng.", "17": "Vwel ha wunta hɛ, ha wɔlɔk Datan,\nha kyiri Abiram na bemat mɛ ryap.", "18": "Kya ha hwo e ra bemât raa mɛn,\nha re bemât nengyas o.", "19": "Yɛn a yong bwôt mus e Hɔrɛp,\nba re a pyɛ dyam yane mo fongol.", "20": "Yɛn a kyɛ́ ɛn nà re a Dagwi fongol,\nye de a vɔk gbɔng nerey,\nko ba hwo re a pyɛ sekwit de ya sé sede mus de wo re sɔng fongol.", "21": "Yɛn a ye bam a Dagwi, mwât sey ɛn,\nyɛn a ye bam a gbɔng tomong de a ra e Misra,", "22": "yerê tomong langat de a ra e vwêl yére Ham,\nyerê pyɛ̂ bengyip de a ra e Rep Sere.", "23": "Yaga ano, Dagwi a ye, ê wey na yɛn.\nKo Mose, mwat de a kasa, a yel e tē mɛn,\na dak gabɔk na yɛ, na a hala shom mɛ,\na kwon wey na yɛn wɛt.", "24": "E bama mo, yɛn a byɛs sevwel serat o mo,\nyaga yɛn a sey tsak o na sirâ Dagwi wɛt.", "25": "Yɛn a gwɔrɔng e bǔk mɛn,\nyɛn a kyɛ́ ɛn nà wok hâ Dagwi Darwey.", "26": "Ano kwong, a sira,\nê wey na yɛn e hey,", "27": "ê shara yére mɛn e ji yére de ya tɔk Dagwi wɛt,\nyê wey e bavwel baduk.", "28": "E Peyor yɛn a re a Baal fongol,\nyɛn a re pyɛ́ de ba nára nɔrɔ̂ rangas\nvɔk na bevuvwel.", "29": "Yɛn a tɛ̀ ɛ́, a wok shom na pyɛ de yɛn a ra,\nko tumbang wa hwo e ji mɛn.", "30": "Pinehas a tabak vemo de ba buru,\nko tumbang o wa tumal.", "31": "Yimo jeng yane, vɔk e nezamang nuyel,\nba remo hɛ a sé cik e nuyel Dagwi.", "32": "E kwɔ̂n nshî Mɛriba, yɛn a to tɛ̀ Dagwi Darwey a ra shom.\nKo Mose a yel e reyɔm yaga yɛn,", "33": "yaga yɛn a tɛ̀ ɛ a tɛ̀ shom,\nko a ha bùu.", "34": "Yɛn a wey na yére bemât jey o wɛt,\nsede remo de Dagwi Darwey a kana nɔng ɛn nu.", "35": "Ba wuna hɛn na yére dyuk o,\nba masa begwong beves mɛn.", "36": "Ba re a pyɛ̂ sekwit mɛn fongol,\nya tɛ́ ɛ a yɛn rwik e fwɔ.", "37": "Ba nára nèy bewen na behwóng mɛn\nnɔrɔ̂ rangas vɔk na cēng.", "38": "Ba shushu nemî vemo de vit a hɛn na renɛn,\nnemî nèy mɛn, bewen na behwong,\nba nára nɛ nɔrɔ̂ rangas vɔk na pyɛ̂ sekwît Kanaan.\nVwel o ha tɛ́ ɛ́ ligis na nemi mo.", "39": "Ano yɛn a tɛ́ ɛn ligis yi na tomong mɛn,\nyaga tomong mɛn o yɛn a sé pang na Dagwi wɛt.", "40": "Shôm Dagwi Darwey ya hwo e ra bemat mɛ,\nmwa ano de a kana kasa hɛn, a pat yey mɛ e ra yɛn.", "41": "A tɛ̀ be gaba e vwɔ̂ yére de ya tɔk Dagwi wɛt,\nbemat de ba bɛɛ hɛn ves ba re negwɔm e ra yɛn.", "42": "Vê repugu mɛn o ba tak a yɛn,\nyɛn a sè e nɛ̂n reto mɛn.", "43": "Dagwi Darwey a ga seres hɛn zang pyak,\nko yɛn a sogo a yɛ nehywɛ na negaren zɔng.\nAno, rezot mɛn ra gwɛ hɛ yaga banɛn mɛn.", "44": "Jeng de a di reyɔm mɛn,\njeng de a wok sesin mɛn,", "45": "a bare na wuna-na-sira mɛ na yɛn,\na sege yey mɛ, yaga a tɛ̀ yey na yɛn ding-ding.", "46": "A tɛ̀ mwa bemat de ba hashe hɛn besam,\nbe di nemwishish mɛn.", "47": "Sey ot, à Dagwi Darwey, Dagwi mot!\nTula hot yi e ji yére bemât jey,\nna wot a somo reza mō rê jɛrɛ,\nna wot a dak kaa e somo mo.", "48": "Bē somo Dagwi Darwey, Dagwi wo BeIsrayɛl,\nyi e susu mo vɔk e nuyel gbak-gbak!\nBemat mwa bē ye, “Ano!”\nKo be somo Dagwi Darwey!"}
{"1": "Jeng de hwà sé sangal na hwo re pyɛ́ tanga bemât nuyel,\nbɛrɛng naka pyɛ de ya sé e nuyel mō.", "2": "Sede hwà sé mwât rwéy hyùu,\nté naka na hwɔ́k mō.", "3": "Hwo kwon vɔk cwey pyɛ̂ halang mɛ wɛt,\nyaga ya sé pyɛ̂ re yê kwɛlɛng.", "4": "Hwo mɔrɔ bek mō e râ fwom na hwo sɛ̀ nedanerey wɛt,\ntɛ̀ netsitsɛng na hwo tik ra ano.", "5": "Sede bayis mō ba di nedanerey na ga kyè,\nsede nà vɔk bafabak na sogo na tele,\nsede gwakim vɔk e lagwi.", "6": "Hwo kwon re pyɛ̂ mwât shwey,\nkɛ hwo wok cwey pyɛ̂ halang mɛ wɛt,", "7": "sede remo de e bare e yey mɛ,\ne tang o, “Re na hwo sɔ!” Ko yey mɛ ya sé na hwo wɛt.", "8": "Hwô hwɔs pyɛ́ de hwà ga re,\nneha mō nerat na ga wey ɛ.", "9": "Hwo kwon ha há e wokos tɔn wɛt,\nyaga ê byɛs netsitsɛng neha mō.", "10": "Hwo kwon sek tô cap raane,\nkɛ hwo yel e cap nehyɛn wɛt,", "11": "yaga mwât sey mɛn a sé Dagwi wo gap,\nê tumal a yɛn.", "12": "Tɛ̀ bare mō e jamâ basa,\nko betong mō e ra wôk há.", "13": "Hwo kwon tik nà tabak hwey wɛt.\nSede hwà dak hɛ na gwele, hê ku wɛt.", "14": "Sede hwà dak hɛ na gwele,\nhwô sey neken mɛ yi e bevuvwel.", "15": "À hwey hom, sede netsitsɛng na sé e yey mō\nyey hom yê pɛngɛ arɔng.", "16": "Yey hom yê pɛngɛ jeng de nu mō he ha\npyɛ de ya sé tyɛng.", "17": "Hwo tik yey mō ye bɛɛ bemât ragas banɛn ves wɛt,\nko re nuyel na sâp Dagwi Darwey mwa wosho.", "18": "Mwin jeng yat ye kyè vey,\nko sɛ̂t yey mō hê dul hɛ wɛt.", "19": "Wok, à hwey hom, vɔk netsitsɛng,\nko tɛ̀ bare e ji gwông cik.", "20": "Hwo kwon wuna to mo na bemat de ba kat sɔ̂ siring,\nkɛ bemat de ba kat cɛ̂s banama,", "21": "yaga wo sefeng na wo rê pyɛ́ datdat bê tɛ́ ɛn bepɛng,\nnevwa nê vos ɛn, ko jeng tyɔng yɛn e tɛ̀sɛ cɛk berugu.", "22": "Wet betong na hâ da mō, womo de a tɔ o,\nko hwo byɛs neng mō wɛt jeng de a ga kwop.", "23": "Sey tsak o, hwo row wɛ wɛt,\nsey netsitsɛng na basa tanga tɔ́k-tsik.", "24": "Dâ hwêy necik e vɔk yey pyɛng sizɔng,\nwomo de a vɔk hwêy netsitsɛng e dak kaa e ra hɛ.", "25": "Tik da mō na neng mō be vɔk yey pyɛng na hwo,\nko tik nêng tɔ mō a dak kaa na hwo.", "26": "À hwey hom, nɔng me yey mō,\nko tik na bayis mō be bɛrɛng begwong hom.", "27": "Devwes a sé sede revɔng ciwil,\nko hwā duk a sé sede hwês nengyɔgɔdɔk.", "28": "E wɛrɛm e waba sede gbik,\nko e gwɛsɛ ɛ beras de vit a tsak o.", "29": "E wa na gawey ɛ? E wa na yey sit ɛ?\nE wa na cuna ɛ? E wa na gwɔrɔng ɛ?\nE wa na baram sana tin ɛ? E wa na bayis basinang ɛ?", "30": "E womo de e ros e de sɔ siring,\ne rɔnɔs e de jama sirîng púru.", "31": "Hwo kwon bɛrɛng siring wɛt, jeng de wo paa cúyu e keshi,\nwó gyiris wirititit e fwɔ.", "32": "E tala mō wo roros sede gwɔ̄m,\nko wo tabas sede gàbak.", "33": "Bayis mō bê bɛrɛng pyɛ́ dyuk,\nhwô yɛt neha kpɛɛ e yey mo.", "34": "Hwô sè sede mwât dyɛngɛs e dwa-nshi e tê gworep,\nhwô kyè ra detangalang sede gul gwo pɛsɛl hwo.", "35": "Hwô ye, “Yɛn a gang me, ko ba mǎ me wɛt,\nyɛn a dak me, ko ma wok pyɛ wɛt.\nE yɛ̌ jeng mê sene ɛ? Mê jama pyɛ sɔ cak.”"}
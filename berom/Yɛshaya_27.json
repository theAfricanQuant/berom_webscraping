{"1": "E jeng o Dagwi Darwey ê jut wal mɛ de wa sé vwes, rwey o, wò gap, ê tabak mɛ Gwalwel, gwogwɔ̀m ji gworep de gwa tsip ɛ ko gwó kyě mirik hɛ.", "2": "E jeng o:\nRa lwɛlɛ e ra bwî anap rwat.", "3": "Me, Dagwi Darwey me bɛrɛng gwɛ,\nme tɛ̀sɛ a gwɛ nshi kayɛ jeng.\nMe gyeng gwɛ nagwi na naturuk\nna mwat hwak a mǎ gwɛ wɛt.", "4": "Ma lashe yey na gwɛ wɛt.\nKo ka gwa nɔng me rɔgɔ na shik,\nmê wɔ̀ hwo gwɛ na como,\nmê dak kya e gwɛ.", "5": "Tik gwo man ɛ́ na me na me gyep gwɛ!\nTik gwo gang-nshi na me, na gwo sangal tyang na me!", "6": "E jeng o, yerê Israyɛl yê sè sede tîn cɔgɔt ryat,\nyê tɛ̀ berinis, yê túruk, yê tá cúyu,\nko yê sila jey mwa na nèy.", "7": "A ga tow bemat mɛ sede remo de a tow vemo de ba tow ɛn a?\nKɛ a ga mɔbɔs bemat mɛ sede remo de a mɔbɔs vemo de ba mɔbɔs hɛn a?", "8": "Dagwi Darwey a tabak bemat mɛ na neves, na sesam.\nA paa ɛn sede na gûl rak de gwa fes ding-ding.", "9": "Ano BeIsrayɛl bê fugut banɛn mɛn,\npyɔlɔ̂ halâ pyɛ́ vyes mɛn à yemo:\nbê hwongo beta begagbang nása nenɔrɔ̂ yas be tɛ́ ɛn fongol,\nbê to tik sesêk Ashera na gàgbang rangâs pyɛ̂ nesang hyɔɔlɔl e tumal wɛt.", "10": "Ba ga hala gbɔng repomô dál,\nba ga tik nelɔ mɛn barin sede hêy gbingiring,\nberɔndɔng be re ɛ̀ sehwey, be dyɛngɛs ɛ̀,\nbe wey na nelang cɔ́gɔt o.", "11": "Jeng de nelang o na ga hworok, ne kwɔrɔs hɛn,\nbeha be vɛ́sɛ mɛ cɔ́gɔt kya.\nBemat vemo ba tɔk pyɛ cak wɛt,\nyaga ano, womo de a yong ɛn e wok nemwishish mɛn wɛt.", "12": "E jeng o Dagwi Darwey ê dak bemat mwa sede pyɛ̂ yeneng yi e Gwɔrɔt Ɛifaratɛs vɔk e Nɛk Misra, na a tula hin bemat mɛ vivining sede yére.", "13": "E jeng o, bê pɛl durum rɛng-rɛng ko vemo de ba ro ɛn vɔk e vwêl Asirya, na vemo de ba ro ɛn vɔk e vwêl Misra bê vey re a Dagwi Darwey fongol e raku wo jɛrɛ e Yɛrusalɛm."}
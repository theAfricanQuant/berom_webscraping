{"1": "À hwey hom, sey neha hom\nvɔk gak pyɛ de ma nɔng o nu.", "2": "Wet betong naka e ra netsitsɛng\ntɛ̀ yey e sɛ̂ tɔ̂k pyɛ́.", "3": "Ra won yaga tɔ̂k pyɛ́,\nyila na gbɔng fwɔ yaga vɔ̂k tɔ́k-tsik.", "4": "Jama nɛ sede dyam pyɛng\nko ngyɛgɛt nè sede yas de ya sé e lɛrɛ.", "5": "Ka sede hwà ra ano, hwô sap Dagwi Darwey,\nhwô sɛ̀ tɔ̂k Dagwi.", "6": "A sé Dagwi de e nɔngɔs netsitsɛng,\nyi na yɛ be vɔk tɔk na tɔ́k-tsik.", "7": "E tula netsitsɛng nerat yaga vê necik,\na sé ruga na vemo de be sila gyat.", "8": "E kyè na yɛn e begwong de ba sé cik,\ne gyenges gwòng vemo de ba sè pang na yɛ.", "9": "Ano yɛn ê tɔk necik na gas badu e tē,\nna bare rat, na kagwɛ gwong de gwa sé naka,", "10": "netsitsɛng nê yel e ji yey mo,\nko tɔk hê sè a hwo netyang e sangal mo.", "11": "Nehywɛ é ha nê gyeng o,\nko tɔ́k hê dul o.", "12": "Hê sey o yi e gwong vwes,\nhê dul o yi na bemât nenu-neba,", "13": "vemo de ba ga hala begwong berat,\nna be kyè e begwông lwil,", "14": "vemo de ba vɔk yey pyɛng e ragas pyɛ́ vyes,\nko be feng e ra bɔs,", "15": "vemo de begwong mɛn ba sé gwɔrɔdɔk,\nko ba vɔk nenu neba.", "16": "Netsitsɛng nê sey o yi e hwâ nejwang,\nyi na hwā duk, na hâ mɛɛsɛs mɛ,", "17": "de a hala weneng na rwâs negel mɛ,\na ye bam à wuna-na-sira mɛ e nuyêl Dagwi,", "18": "ko gwong vɔk e lɔ mɛ gwa sé gwong vɔk e reku,\nkwɛngɛl vɔk e hwomo gwa sé vɔk e kwɔn bevuvwel,", "19": "vit a mwat de e wɔ na yɛ na a to sè e ji bemat,\nkɛ a toyo e gwong neken.", "20": "Ano, kyè e gwong bemat berat,\nna hwo raa begwông vê cik.", "21": "Vê sila gyat bê re nedanelɔ vwel o,\nko bemat tsak o bê nàra e vwel o.", "22": "Ko bemat beves bê pat ɛn yi e hɛ,\nvê kwɛlɛng bê luyu hɛn yi e hɛ."}
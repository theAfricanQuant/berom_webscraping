{"1": "À yin BeIsrayɛl, wet in betong\nna hâ Dagwi Darwey e ra yin,\nyin mwa hin bemât yere jining de ma vey na yin\nyi e sevwêl Misra.", "2": "E ji bemât yére jey mwa,\na sé e yin zɔng de ma wuna me na yin.\nYaga ano arɔng, mê tabak hin pyɛ min yaga banɛn min.", "3": "Bemat beba bê hwo kyè vɔk e kwɔn hak\nsana yong ɛ̀ a?", "4": "Gukum wó hwo lulum e rehwot\nsana vo ngyama a?\nBwôt gukum wô kwonot e kwɔ̂n dyɛngɛ wɛ\nsana vo pyɛ de wô re a?", "5": "Kenon kê gaba e segun\nsana rene kɛ a?\nSegun sê sogo e gwi\nsana pyɛ cak ya gaba e sɛ a?", "6": "Durûm como wô tosho e repomo\nsana tɛ̀ a bemat o bengyip a?\nReyɔm reves rê hwo e ra repomo\nsana yi na Dagwi Darwey a?", "7": "Mwin, Darwey Dagwi Darwey, ê sang ra pyɛ cak\nsana dura a bemɛ pyɛ de ya tɛ̀ ano a?\nE dura a vê zarap mɛ retin pyɛ mo.", "8": "Gukum wa ga lulum,\ne wa de ê sangal tiing sana wok bengyip ɛ?\nDarwey Dagwi Darwey a ga hanat,\ne wa de e kyɛ́ ɛ nà zarap ɛ?", "9": "Ha a bemat de ba sé sangal e nelɔ begwɔ̀m Ashdot na Misra ngan:\n“Tula hin mwa e berahwôl Samariya,\nna yin a di yerê cɛ́k de ba sé ra e hwomo,\ntanga yerê mɔ̂t bemat de be ra ɛ̀ arɔng.”", "10": "Dagwi Darwey a ye,\n“Bemat vemo be tɔk ra pyɛ de ya sé ryat wɛt.\nYɛn a bang pyɛ́ de ba seres na yol tanga shigi e nekwɔn dal mɛn.”", "11": "Yaga ano, Darwey Dagwi Darwey a ye:\n“Bemât repugu bê gwɔrɔ sevwel min,\nbê wey na nelɔ gap min,\nbê hashe pyɛ̂ jugu e nekwɔn dal min.”", "12": "Dagwi Darwey a ye,\n“Sede remo de lwêk tyīmit e tɔk wɔ sɛ̀ bwang bol ba,\nkɛ cɛ̌k fwông tyimit zɔng e nû gukum,\nano arɔng, bemat tyɔng zɔng bê dal e ji BeIsrayɛl de ba sangal e Samariya,\nna hagât kwɔ̂n sangal tanga bak gwat mɛn.”", "13": "Yaga ano, Darwey Dagwi Darwey, Dagwi Dâ Jey Mwa a ye,\n“Wet in betong na yin tusa yerê Yakɔp.", "14": "E jeng o mê ba tabak BeIsrayɛl yaga banɛn mɛn,\nmê gangas nekwɔn nása nenɔrɔ̂ yas ne Bet-Ɛl.\nMê kwɔrɔs ngɛngɛ̂ kahɛ kwɔ̂n narâ nɔrɔ̂ yas o,\nko bê gabsa mwa e vwel.", "15": "Mê gangas nelɔ mɛn ne nabolos tanga ne naswigi,\nna nemo de ba tɔrɔ na yìn gbin de ba tsep.\nAno arɔng, bê gangas kahɛ gbɔng lɔ.”\nDagwi Darwey a ye ano."}
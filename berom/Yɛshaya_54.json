{"1": "À Yɛrusalɛm, à hwo sang-gwon, ra lwɛlɛ̂ yey pyɛng,\ntakla lwɛlɛ na hwo mok, hwo de hwà ga rus tɔ wɛt!\nNèy hwā de ba kyini\nnê dal ne hwâ weneng na nepyak.\nHâ Dagwi Darwey à hemo.", "2": "Gwɛ̌ kwɔ̂n buk mo,\ngwɛ̌ rugû bâng kwɔ̂n sangal mo,\nhwo tɛt kwɔn o wɛt, gwɛ̌ nelîs rǐk o,\nna hwo gwɛ̌ tɛs bekwagam o.", "3": "Yaga hwô shara hwo vɔk e yege na mwɛlɛng,\nko yére mo yê vɔk yére bemat jey o,\nko yê sangal e bapomo de ba ga kana hala.", "4": "Hwo vo bengyip wɛt, yaga hwô vo rekyen wɛt.\nHwo ye waa wɛt, yaga bê byɛs o wɛt.\nYaga hwô ye bam a rekyên nehwong mo,\nko hwô to bare na byɛ̂s nekuma mo wɛt.", "5": "Yaga wo yong mo ê sè a hwo sede rwas mo,\nDagwi Darwey, Dâ Jey Mwa à reza mɛ.\nWo Jɛrɛ wo Israyɛl à wo viri mo,\nbe yila hɛ à Dagwi wo jey mwa.", "6": "Yaga Dagwi Darwey a ga yila hwo,\nsede hwā de ba ga hala hɛ na lashê yey.\nSede hwā de rwas o a ró ɛ a sè rɔngɔl pwas.\nDagwi mo a ye ano.", "7": "Ma kyini hwo kejeng tyɔng,\nko yi na gbɔng tosho reyɔm mê to jut o.", "8": "Na shom ding-ding yaga kejeng,\nma lɛrɛ bayis hom yi na hwo,\nko yi na tɛ̂ yey gbak-gbak mê tosho reyɔm mo.\nHâ Dagwi Darwey, wo viri mo a hemo.", "9": "Mê ra sede e nagasî Nɔwa:\nTyɛng sede mà sira wɔgɔ,\nnshî Nɔwa nê sang to bang jey wɛt.\nAno ma ga sira mê to vo shom na hwo wɛt,\nko mê to gyong o wɛt.", "10": "Ka beraku ba yang tɔk sè vit,\nko ba yang gangas berahwol arɔng,\nko tsak tɛ̂ yey hom hê gas ɛ na hwo wɛt,\nko wuna-na-sira hom hê sangal tyang hê sè vit wɛt.\nHâ Dagwi Darwey, wo toshô reyɔm mo a hemo.", "11": "À Yɛrusalɛm wo reyɔm, de tɛmɛ-nshi na gangas,\nvit à wo wɔrɔk,\ndi, me kyè wɔ̀ tɛ̀ beta mo e ra dyengerê agat,\nko me bomo retis mo e ra dyengerê safir.", "12": "Mê tɛ̀ búshu mo na dyengerê rubi,\nrùhup mo na dyéngere de ye lolo,\nko jwâ-pomo mo na beta berat.", "13": "Dagwi Darwey ê basa a mwa nèy mo,\nko nèy mo nê sangal e ji netyang.", "14": "Hwô tumal ting e ra necik,\nvit a mɔt, hwô tele hwo pyɛ cak wɛt,\nvit à bengyip, bê vey bagat na hwo wɛt.", "15": "Ka sede mwat hwak a hwo e ra hwo,\nko ê sè yi na me wɛt,\nka sede mwat hwak a hwo o na yol,\nko ê gaba, mê gyep o.", "16": "Di e me de ma yong zu, womo de e ruk kyâ hwalang,\nna a yong pyɛ̂ como,\nko e me de ma yong mwât como,\nna a wey na pyɛ́ mo arɔng.", "17": "Vit a pyɛ como de ba yong yaga hwo de yê mǎ hwo,\nhwô gang kahɛ ha e ra hwo e duk shɔt.\nVonu à hemo e ra bemât fwom Dagwi Darwey,\nko wɛng mɛn hê yi na me.\nHâ Dagwi Darwey à hemo."}
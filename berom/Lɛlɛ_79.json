{"1": "À Dagwi, yere dyuk ya ga hwo e ra vwel mō,\nba ga tɛ̀ Gbɔng Duk Re Fongol mo ligis,\nko ba ga tɛ̀ Yɛrusalɛm wo tɛ́ ɛ barin.", "2": "Yɛn a tik a bejagawey bavîn besam mō,\nyɛn a tik a ngyāma bavîn bemat de bá sè pang na hwo.", "3": "Yɛn a lusha nemî bemat sede nshi,\nnemi ná sè kagwa e Yɛrusalɛm,\nvit a mwat de á pɔl ɛ de ê lɛrɛ bavin o.", "4": "Yére dyuk de ya gwɔrɔ hot ye tabas a wot nengyas,\nye byɛs ot, ye shɛgɛsh hot.", "5": "E yɛ̌ jeng, à Dagwi Darwey, de hwô hala shom mō ɛ?\nShom mō ye re sede kya. Yê nàra gbak-gbak a?", "6": "Tik shom mō ye doyo e ra yére dyuk de ya tɔk o wɛt,\ne ra vemo de be re a hwo fongol wɛt.", "7": "Ba ga wey na yére Yakɔp,\nba ga hala vwêl yɛ gbingiring.", "8": "Hwo rɔgɔs a wot banɛ̂n bedabeda mot wɛt!\nVey dey-dey, tosho reyɔm mot!\nWot a ga ye waa zɔng.", "9": "À Dagwi, mwât sey ot, sɛlɛ hot,\nka ano wɛt, hwô bomo nerey mō!\nSey ot, hala a wot banɛn mot yaga nerey mō!", "10": "Yaga sɛ́ de yére dyuk ye tē,\n“Dagwi mɛn o a wɛ ɛ?”\nTik na wot tanga bwang yére dyuk\nwot a di gwong de hwô tala yɛ,\nyaga ya mɔbɔs besam mō.", "11": "Wok rus bemât lɔ̂ ngyang!\nHywit vemo de ba ga yɛrɛ a yɛn shɔt reku na vwɔ̂ gap mō.", "12": "À Darwey, yére dyuk de ya gwɔrɔ hot ya ga woros hwo.\nToyo a yɛn na woros zang taama!", "13": "Ano kwong, wot bemat mō,\nwot a rɔda féng a hwo nesheneshey.\nWot a sé sede vyēl ko hwo wɛ a lwek mot.\nWot ê ha hâ somo mō yi e zamang wɔ sɛ̀ nezamang."}
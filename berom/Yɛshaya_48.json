{"1": "Wet in betong na ha hemo,\nà yin belɔ Yakɔp,\nde bé yila hin na rezâ Israyɛl,\nko yin a raa yere min yi e Yuda,\nYin e sisa na rezâ Dagwi Darwey,\nko yin e ra won na Dagwî Israyɛl,\nmwa ano de yin e ra ano na tsak o, kɛ necik wɛt.", "2": "Yaga yɛn e tâng bato mɛn à bemât gbɔng pomô jɛrɛ,\nko be tē yɛndɛng e ra Dagwi wo Israyɛl,\nDagwi Darwey, Dâ Jey Mwa à reza mɛ.", "3": "Pyɛ́ de ya ga kwey a remo,\nma dura yɛ wɛshɛrɛk raane,\nyá nusu yi e nu hom, ko ma tɛ̀ be tɔk yɛ,\nma ra yɛ ziri, ko ya ga kwey.", "4": "A remo de ma tɔk yin a sé gbàrak,\nko tɔ min ba sé sede rwinîs dyam,\nko batili min sede dyam pama.", "5": "Ma dura a yin yɛ raane,\ngyam na ye té, ma ha a yin yɛ,\nyaga na yin a bin ye wɛt wɔgɔ,\n“E ci hom de ya ra yɛ̄,\npyɛ de ma tsep, na yemo de ma turu\nya nɔng nu e ra yɛ̄.”", "6": "Yin a ga wok, na yin a ga di pyɛ́ yemo mwa,\nko yin ê dura yɛ̄ wɛt a?\nE ngamo nuyel, mê tɛ̀ yin wok pyɛ́ pyas,\npyɛ̂ lɛrɛ de yin a kana tɔk wɛt.", "7": "Bá yong yɛ raane wɛt,\na sé mɛsɛng yong yɛ a remo,\nGyam yunung yin a ga sang wok yɛ wɛt,\nano yin ê tɔk ye wɛt wɔgɔ, “Ma kana tɔk yɛ.”", "8": "Yin a ga sang wok, kɛ yin a ga sang tɔk wɛt,\nyimo raane betong min bá sè pyot wɛt.\nYaga ma tɔk yerê kwɛlɛng mo,\nko bá yila hwo à wo sogô nehywɛ yimo tɔ mo.", "9": "Yaga reza hom ma ka tik shom hom,\nyaga nerey hom mê niri na yin,\nyaga na me kyini hin wɛt.", "10": "Di, ma ga rugut hin,\nko sede dyam pyɛng wɛt,\nma ga mara hin e kyâ ju,\ne kyâ ju hê reyɔm.", "11": "Yaga me, me pyɛ hom me ra ano,\nyaga sɛ́ de bê tɛ̀ reza hom ligis ɛ?\nMê nɔ̂ng hwak gbɔng nerat hom wɛt.", "12": "Wet in betong na me, à yerê Yakɔp,\nna BeIsrayɛl de ma yila!\nMa sé Dagwi, ma sé wo susu mo,\nko ma sé wo yɛnɛ mo.", "13": "Vwɔ hom gwa bomo retîs jey,\nko vwɔ yege hom gwa lasha lagwi,\nsede ma yila hɛn, yɛn e tumal ting.", "14": "Tula hin mwa hin, wok in!\nWa e ji mɛn de a dura pyɛ́ yemo ɛ?\nDagwi Darwey a tɛ̀ yey na mwât fwom mɛ.\nYɛ̀ ê ra pyɛ de a simo e ra Babilɔn,\nko vwɔ mɛ gwô gawey gwô sè e ra BeBabilɔn.", "15": "Ey, e me, e me de ma hanat, ma yila hɛ,\nma ga vey na yɛ, ê di wɛng e begwong mɛ.", "16": "Vey in bagat, wok in!\nYi e susu mo, ma ga ha e lɛrɛ wɛt,\njeng de pyɛ́ mo yá té, má sè e hwomo,\nko a remo, Darwey Dagwi Darwey, a ga tomo me tanga Gabik mɛ.", "17": "Dagwi Darwey wo viri hin,\nWo Jɛrɛ wo Israyɛl a ye:\nMa sé Dagwi Darwey, Dagwi min,\nwomo de e basa a yin, yaga nerat min,\nwomo de e kyè na yin e gwong de yin ê kwey ɛ.", "18": "Káa, ka yin a wet betong na badu hom!\nKa nerey min nà yang sila sede rɔt,\nko wɛng min ha yang hwo na gap\nsede bagun nshî gworep.", "19": "Nèy min na yâng sè pyak sede bazɛk,\nko yére min ye sè bɛɛrɛ sede yenêng bazɛk o.\nBê sang fugut,\nkɛ be wey na reza mɛn e nuyel hom wɛt.", "20": "Nusu hin yi e Babilɔn,\ntele hin yi e Babilɔnya.\nDura hin ano na môk yey pyɛng,\nshara hin ha mo mwa.\nTomo hin hɛ vɔk e neyɛnɛ̂ jey, yē in,\n“Dagwi Darwey a ga viri Yakɔp mwât fwom mɛ.”", "21": "Yɛn á wok yêy hwɔshɔ\njeng de ma kyè na yɛn e hêy gbingiring wɛt.\nÁ tɛ̀ nshi ne tele a yɛn yi e gwofwa,\ná vugu gwofwa mo, ko nshi ná dɔng.", "22": "Dagwi Darwey a ye,\n“Vit à yêy dyɛngɛ na vê ragas neves!”"}
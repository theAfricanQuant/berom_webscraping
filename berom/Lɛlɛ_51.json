{"1": "À Dagwi, tosho reyɔm hom, yaga hwó tɛ̀ yey na me.\nHwà sila na nemwishish,\nfugut banɛn hom!", "2": "Kus me haalal yi e pyɛ́ vyes de ma ra,\ntɛ̀ me haalal yi e renɛn hom!", "3": "Ma tɔk renɛn hom,\nma bare na rɛ kayɛ jeng.", "4": "E hwo wɛ de ma ga ra a hwo renɛn,\nma ga ra pyɛ de ya sé vyes e bayis mō.\nYaga ano, hwà ra tyɛng de hwà sé tɛ̀ sekun hom,\nko jeng de hwô yɛrɛ a me shɔt, hwô yɛrɛ yɛ e tē.", "5": "Yimo tuk de ba tɔ me,\nma ga ra banɛn na pyɛ́ vyes.", "6": "Ko hwó simo, bemat be vɔk tsak o.\nBasa a me netsitsɛng yerê nemó.", "7": "Fung banɛn hom na kelang hísɔ̀p, na me sè haalal,\nkus me, ko ma rɔda se halalal.", "8": "Yang me, hwà ga hala a me, ko mê sila na yey pyɛng.\nMwa ano de hwà ga kwɔrɔs a me nedem hom,\nmê to rɛ̌ na nzem.", "9": "Hwo bɛrɛng banɛn hom wɛt,\nfugut mwa pyɛ́ vyes de ma ra.", "10": "À Dagwi, tɛ̀ me mwat pwas,\nna me to se pang na hwo.", "11": "Hwo ro me yi e nuyel mō,\nkɛ hwo gas me na gabîk jɛrɛ mō wɛt.", "12": "To tɛ̀ na me vɔk yey pyɛng, yaga hwà hala a me,\ntɛ̀ me simo gyêng ha mō.", "13": "Ano kwong, ma rɔda basa a bemât banɛn begwong mō,\nna be bin toyo vey na hwo.", "14": "À Dagwi, hwà sé mwât sey me.\nPyɛ de ma ra ya vey reku, gabɔk wɛt, tík me kwen!\nKo ma rɔda somo hwo na lwɛlɛ, yaga hwà sey me.", "15": "À Darwey, wunta nu hom,\nna me to tɔk somo hwo.", "16": "Hwó simo nenɔrɔ̂ yas de be yɛt wɛt.\nKo ka ma ka nára a hwo nɔrɔ̂ yas burang,\nyey mō ye pɛngɛ na hɛ wɛt.", "17": "Sede wot a tik dâk kaa, na wot a lashe yey yaga banɛn mot,\nwot e pɛngɛ a hwo yey.\nYerê nɔrɔ ma hane de hwo simo.", "18": "Dura a Siyɔn nerat mō, na wo gwɛ̌ re nuyel,\nto lɔk jwa-pomô Yɛrusalɛm.", "19": "E bama mo, wot ê tɔk nára nenɔrɔ̂ yas de be yɛt,\nka a ka sé yemo de be rangas burang,\ne gwong de gwô pɛngɛ yey mō.\nWot ê to tɔk nára bemus e ra gàgbang rangâs yas mō."}
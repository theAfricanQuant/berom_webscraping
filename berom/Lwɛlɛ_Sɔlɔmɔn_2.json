{"1": "Ma sé zɛrɛ sede jamûk hêy Sharon,\nsede jamuk swinang e nɛk.", "2": "Sede jamuk swinang e tê serɔgɔ,\nano sa hom a sé e ji behwong.", "3": "Sede cɔgɔ̂t apɛl e tê cɔ́gɔt rehwot,\nano wò yey hom a sé e ji bewen.\nMe simo sangal bagat na yɛ,\nme wok neta mɛ sede nèy apɛl.", "4": "A wɔ́ na me e duk rê pyɛ̂ nzem,\na tɛ̀ yey e ra me sede tɛ̂ gút e cap.", "5": "Turu hin me na nèy anap nehwogot,\nnɔng me hin apɛl me re na a yang me wɛng-wɛng,\ngap hom ha ga tala hɛ yaga mân rebek.", "6": "Vwɔ mwɛlɛng mɛ gwa sé e tɛ̂t rato hom,\na kura me na vwɔ yege mɛ.", "7": "À yin behwông Yɛrusalɛm,\nsira hom na bevow na begaros hey,\nyin sogo hot na yin dul mân rebek mot wɛt,\nsɛ̌ wot a yɛnɛ.", "8": "Wok! Fwɔ̂ wò yey hom!\nÁ woro e kyè vey,\ne gyilsit e beraku,\ne tē lōm e berahwol.", "9": "Wò yey hom a sé sede davow kɛ bwôt ros,\ndi ɛ e tumal e bamâ vwarâ duk mot.\nE tē byak e bapɔk,\ne bɛɛ e bewɔ́rɔ dúl.", "10": "Wò yey hom e ha, e tē:\n\nSogo, à sa hom!\nVey, à zɛrɛ hom!", "11": "Di, zɛng ha ga kwey,\nswigi gwa ga vey.", "12": "Bejamuk ba ga tē gbuk e vwel,\njeng lwɛlɛ ya ga vey,\nko be wokos fwɔ̂ lwɛlɛ̂ wǔtut e sevwel mot.", "13": "Retîn regwi re tɔs nèy,\nretîn anap re turuk, re paa nesang hyɔɔlɔl.\nSogo, à sa hom!\nVey, à zɛrɛ hom!", "14": "À gwobɔp hom, e sangal e tákla beta,\ne lɛrɛ hɛ e zomzom beta.\nTik me di bayis mo,\ntik me wok fwɔ mo,\nyaga fwɔ mo gwa sé wɛng-wɛng,\nko bayis mo ba sé barat.", "15": "Vos in begam, de be wey na bwî anap,\nyaga batîn anap mot ba sé turuk.", "16": "Wò yey hom a sé nwang me,\nme arɔng ma sé mwɛ,\ne gyenges vyēl mɛ e ji bejamuk besinang.", "17": "Sɛ̌ gasi ha ye gbey, vit a di rezina,\ntoyo vey na me ziri.\nÀ wò yey hom, ra dey sede davow kɛ bwôt ros\ne ra beraku de sarang ha sé e tê vɛ."}
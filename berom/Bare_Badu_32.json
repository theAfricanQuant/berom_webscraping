{"1": "À jey na lagwi, wok in batîn ha hom,\nwok in naka pyɛ de ma sé ha.", "2": "Ká bása hom he gabsa sede rwak,\nka ha hom he sè sede mwɛngɛ,\nnshi e ra sɔng,\nwút e ra sehwey.", "3": "Mê somo rezâ Dagwi Darwey.\nHa in rehâ nerey mɛ.", "4": "A sé gwofwa,\nfwom mɛ gwa sé gyat.\nGwong mɛ gwa sé mwin.\nDagwi wo tsak o — vit à kwɛlɛng.\nDagwi wo cik — wo nerat.", "5": "Bemat ba ra neves,\nba sé nèy mɛ wɛt — ba sé ligis zɔng,\nzamâng bɔs, hê bare ves!", "6": "A Yin ê tala Dagwi ano a?\nYin betɔn, vit à netsitsɛng!\nA sé da min, de a yong in wɛt a?\nA yong in, e gyeng in!", "7": "Bare jeng ye raane,\njeng beda mot!\nRangâl da mo, ê ha a hwo.\nRangâl bemakuk bê basa a hwo.", "8": "Dagwi Wo Reto Mwa a nɔ̂ng yére mwa bavwel mɛn.\nA gas nèy Adam,\na tɛ̀ neyɛnɛ̂ bavwel,\ntyɛng na nèy Dagwi.", "9": "Numo hê Dagwi Darwey, hɛ à nèy mɛ.\nNap mɛ, hɛ à Yakɔp.", "10": "A sɛ̀ ɛ e hêy gbingiring,\ne kwɔ̂n tɔɔlɔl, vit à pyɛ.\nA gyep ɛ, a gyeng ɛ naka,\nsede yenêng yis mɛ.", "11": "Sede kim wo gyeng rɛngɛ̂ wɛ,\nwo rìni e ra nèy wɛ,\nsede kim, e wuma bafabak mɛ, na a jut nɛ,\nna a kyè mɛ vɔk e rak o.", "12": "E Dagwi nju mɛ de a kyè na Yakɔp,\nsana jama sɛlɛ̂ dagwi hwak duk o.", "13": "A tik a re negwɔm e berahwol,\na nɔng ɛ pyɛ́ ryat yi e cap.\nA pege hɛ na shok yi beraku,\nna něy yi gwofwa gwolwis.", "14": "Nevasal vyēl na ne pɔgɔdɔk ne berɔndɔng,\nna bwêp tyimit byot,\nna beturuk de ba mɔsɔ, na bebôt begam,\nna pyɛ̂ yeneng ryat,\nna nshî anap na hwo sɔ nshî sefeng.", "15": "Yakɔp a ga mɔsɔ, ko e dak kaa\nhwà ga mɔsɔ, hwà ga tɛ́ o twing,\nhwà ga tɛ́ o hyul-hyul!\nYɛn a ye waa à Dagwi de a yong ɛn,\nko yɛn a ra neshɔngɔlɔng na Gwofwa kwɔ̂n dal mɛn.", "16": "Yɛn a wuna hɛ repugu na pyɛ́ dyuk,\nyɛn a nɔng ɛ shom na pyɛ̂ byɛm-byɛm mɛn.", "17": "Yɛn a nása a cēng nɔrɔ̂ yas,\nyɛn a sap bedagwi bepas,\ncī yemo de ya ga sang ra a yɛn kɛ bedabeda mɛn pyɛ cak wɛt.", "18": "Yin a hala Dagwi, Gwofwa de a tɔ in.\nYin a ye bam à womo de a rus tɔ min.", "19": "Dagwi Darwey a di, a tɛ̀ shom,\na kyɛ́ ɛ nèy mɛ bewen na behwong.", "20": "A ye, “Mê to sɛlɛ hɛn wɛt,\nmê di pyɛ de yê té na yɛn.\nYaga yɛn a sé zamang ves,\nnèy de ne wok ha wɛt.", "21": "Yɛn a wuna me repugu na pyɛ de ya wul dagwi wɛt,\nyɛn a nɔng me shom na pyɛ̂ sekwit mɛn de ya sé yapyi.\nAno mê wuna hɛn repugu na pyɛ de ya wul yere bemat wɛt.\nMê nɔng ɛn shom na yerê betɔn.", "22": "Shom hom ya ga vo kya,\nhê re pere vɔk e neciwîl dem bevuvwel.\nHê re jey mwa na pyɛ̂ hwirî yɛ,\nyê vo kya vɔk e batîs beraku.", "23": "Mê vey na rezot sana yɛnɛ e ra yɛn,\nko mê tabas hɛn na tumbang sede be tabas ket.", "24": "Yɛn ê kushu na vyong,\nkushu na bêk fes,\nkushu na nerɔ neves.\nMê tomo ngyāma vyes na ye hwo e ra yɛn,\nna begwɔ̂m nedɔm na be roros hɛn.", "25": "Vê nehyok bê mɔbɔs bemɛn,\nvê nelɔ bê vo bengyip.\nBewen na behwong bê mɔrɔ,\nnèy-vɔ tanga bemakuk.", "26": "Ma yâng wey na yɛn hywiri,\nvit à mwat de ê tosho hɛn.", "27": "Ko ma simo vê repugu mɛn na be dak kaa wɛt,\nwɔgɔ, ba ga dal gâp bemat hom,\nremo de me pyɛ hom ma ra ano.”", "28": "BeIsrayɛl ba sé yere de vit à barê yey,\nyɛn a tɔk di pyɛ cak wɛt.", "29": "Ka yɛn a vɔk netsitsɛng\nka yɛn a yâng di wɛng,\nyɛn a yâng tɔk di pyɛ de yê té.", "30": "Yaga sɛ́ de mwat gwining ê re bemat gu rining e como,\nko bemat beba be re bemat gu kuru ɛ?\nDagwi Darwey, Dagwi mɛn a ga ye waa a hɛn,\nDagwi Darwey, Gwofwa mɛn de a nára hɛn na vê repugu mɛn wɛt a?", "31": "Bedagwi de yɛn a tɛ̀ gap e ra vɛ sede beta,\nba sé sede Dagwi mot, Gwofwa mot wɛt.\nBa ga gang vê repugu mot na shɔt.", "32": "Tîn anap mɛn ha sé sede vê Sɔdɔm na Gɔmɔra.\nNèy anap mɛn na vɔk nedɔm,\nbwi mɛn gwo tɔs nèy de ne reneng.", "33": "Nshî anap mɛn na sé sede\nba yong na nedɔ̂m begwɔ̄m", "34": "Dagwi Darwey a tɔk pyɛ́ yemo mwa wɛt a?\nA vɔk yɛ e duk bâng pyɛ́ mɛ.", "35": "A ye, “E me de me talsa pyɛ̂ mwa,\nme pyɛ hom mê tabak hɛn.”\nJeng ye kyè vey de yɛn ê gaba,\ntûk rezot mɛn ha vey bagat,\ntûk reyɔm mɛn hê vey e ra yɛn dey-dey.", "36": "E yɛnɛ mo, Dagwi Darwey ê yɛrɛ shɔt e tē,\njeng de a di gap mɛn ha ga tala hɛ.\nÊ tosho reyɔ̂m bemât fwom mɛ,\njeng de a di de yɛn ê tɔk sɛlɛ bato mɛn wɛt.", "37": "E bama mo, Dagwi Darwey ê ha hâ yɛnɛ mo,\n“Bedagwi min berey,\nbeta de yin a tɛ̀ gap e ra vɛ a vɛ ɛ?", "38": "Yin a nɔngɔs hɛn sebwêp nɔrɔ̂ yas min\nko yin a nɔngɔs hɛn nshî anap min na be sɔ.\nTik na he vey sɛlɛ hin a remo,\ntik na he sè bǔk min.", "39": "Di in, e me nju hom de ma sé Dagwi,\nvit a dagwi hwak.\nMe mɔrɔ, ko me nɔng neken,\nme mǎ mwat, ko me to tɛ̀ ɛ tyang.\nVit a mwat de e tɔk sey ɛ pyɛ yi e vwɔ hom.", "40": "A remo me nára vwɔ hom e gwi\nna me sira na neken hom mwin wɔgɔ,", "41": "mê lɔ̌ wal hom de wɔ́ nɛp,\nna me gas mɛ badu e tē.\nMê tala vê repugu hom pyɔ̌n mɛn,\nna me tabak vemo de be kyɛ́ ɛn me.", "42": "Nemi mɛn nê sè a ket hom sede siring vɛ̀,\nko nama mɛn hê sè a wal hom sede pyɛ̂ rê wɛ —\nnemî bavin na ne vê ngyang,\nnemî nèy lɔ gwɔ̀m.”", "43": "À yerê bemât jey, ra in a bemât Dagwi biibi!\nÊ tala nemî bemât fwom mɛ.\nÊ tala bemât repugu mɛn pyɔ̌n mɛn,\nê hala a bemat mɛ banɛn mɛn,\nko ê fung vwel o.", "44": "Mose na Yɔshuwa Nun ba basa neha lwɛ̄lɛ gwomo, yaga na BeIsrayɛl be wok nɛ naka.", "45": "Jeng de Mose a ga yɛnɛ nɔ̂ng bemat o basâ Dagwi,", "46": "ko a ye, “Tē in naka na yin a gyeng badu vemo de ma sé tɛ̀ be sè nuha yunung. Basa hin a nèy min vɛ arɔng, yaga na yɛn a gyeng neha badu Dagwi mwa na tsak o.", "47": "Batîn basa vemo ba sé yapyi wɛt, ko ba sé pyɛ de yê gyeng neken min. Gyéng in vɛ, ko yin ê ros e de sangal e vwel hane e gurâ Rɔt Yɔrdan de yin a sé kyè wɔ̀ sey ɛ na he se min.”", "48": "E tuk hane, Dagwi Darwey a yâng Mose,", "49": "“Kyè vɔk e berakû Abarim e sevwêl Mowap, de be bɛrɛng repomô Yeriko, tut e ra Raku Nebo, na hwo bɛrɛng sevwêl Kanaan de ma sé kyè wɔ̀ nɔ̂ng BeIsrayɛl na be vɔk hɛ.", "50": "Hwô wɔ̀ sɛ̀ beda mō e ra rak raku mo, sede remo de gwà mō Aharon á ra ano e ra rak Raku Hɔr,", "51": "yaga mwa hin yin a ra a me pyɛ de ya sé tsak o wɛt e nuyêl BeIsrayɛl. Jeng de yin á sè e jɔt nshî Mɛriba, bagat na repomô Kadɛsh e hêy Zin, yin a tɛ̀ reza hom jɛrɛ e nuyêl bemat o wɛt.", "52": "Hwô tɔk bɛrɛng vwel o yi e jey, ko hwô yel e hɛ wɛt, vwel de ma sé kyè wɔ̀ nɔ̂ng BeIsrayɛl.”"}
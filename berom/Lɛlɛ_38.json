{"1": "À Dagwi Darwey, hwà sé ra shom, hwà sé tabak me.\nA ga vey ano! Tik me!", "2": "Hwà ga mǎ me na ket mō;\nhwà ga nɔrɔs me vwɔ.", "3": "Yaga shom mō, dem hak ha to sé nang wɛt,\nmwa nedem hom na ga tɛ́ ɛn jwɛɛnɛn yaga banɛn hom.", "4": "Neburu hom na ga sɔ a me to,\nna sé a me pyɛ nedirik de mê kyɛm me jut wɛt.", "5": "Má ra netɔ̌n, ma jut o na jɔgɔ,\nyaga ano, baram hom ba ga bɔsɔ bé ro nesang.", "6": "Ma ga ye nguk, ma ga tɛ́ me gbɛrɛk,\nko me wosho e de tosho.", "7": "Rebek hom ra fes sede kya,\ndem hak ha to sé nang wɛt.", "8": "Ma ga sɔ me, vit a bwâng gap, ko ma ga tɛ́ me buruk,\nyey hom ye bɔgɔs, me rus yaga nepep.", "9": "À Darwey, hwà tɔk pyɛ de ma vɔk cwey yɛ,\nhwà ga wok rus hom.", "10": "Nesong né rasa a me, gap hom ha ga tala hɛ,\nbayis hom ba ga tɛ́ ɛn hywiinin.", "11": "Besa hom tanga bemât vwara hom be vey bagat na me wɛt\nyaga baram hom, belɔ hom mwa ba ye jaram à me.", "12": "Vemo de be simo wey na me be rene bagun,\nko vemo de be simo be mǎ me be tɛsɛ a me bengyip wey na me.\nMwa wosho be yong pyɛ́ vyes vey sɛ̀ me.", "13": "Ko ma sé sede kpey, vit à wok ha,\nma sé sede tɔn, vit a tɔk ha.", "14": "Ey, ma sé sede mwat de e wok ha wɛt,\nko e tɔk toyo na hɛ wɛt.", "15": "Me sɛt bayis e ra hwo, à Dagwi Darwey, Dagwi hom,\nhwo wɛ de hwô hanat e to hom.", "16": "Ma ye, “Hwo tik vê repugu hom be feng yaga reyɔm de me sɔ\nkɛ be dak kaa e ra gaba hom wɛt!”", "17": "Ma sé e ji nepep kayɛ jeng,\nma sé lɛs e ra gaba.", "18": "Ma sé kulu banɛn hom,\nme lashe yey yaga pyɛ́ de ma ra.", "19": "Vê repugu hom de be simo mɔrɔ me bé wok na gap,\npyak ba sé de be bɛɛ me ves, vit à tin.", "20": "Be tala me na pyɛ́ vyes e tô nerat,\nbe kyɛ́ ɛn me, yaga me tē ngyɛ́k na me ra pyɛ́ ryat.", "21": "À Dagwi Darwey, Dagwi hom, hwo ye waa a me\nkɛ hwo sè yikyik na me wɛt!", "22": "À Darwey, mwât sey me,\nvey sɛlɛ me dey-dey!"}
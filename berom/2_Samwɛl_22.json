{"1": "Sede Dagwi Darwey a sey Davit yi e vwɔ̂ Saul tanga bemat repugu mɛ. Davit a ra a Dagwi Darwey lwɛlɛ gwomo ngan:", "2": "Hwà sé fwarâ dal hom,\nkwɔ̂n dál hom, mwât sey me.", "3": "Dagwi hom de hwo gyenges me,\nhwà sé ruga hom, mwat dul hom,\nnegâk neken hom.", "4": "Jeng de me yila hwo yaga sɛlɛ,\nhwó sey me yi e vwɔ̂ vê repugu hom.\nBe somo Dagwi Darwey!", "5": "Ngyâng reku ya ga vo me gak,\ngawey, sede rwîk nshi, ha jut me.", "6": "Ngyâng reku ya ga rɔgɔs me,\nsak ba tɛ̀ a me segun.", "7": "E ji reyɔm hom, ma yila Dagwi Darwey.\nMa tosho a Dagwi hom yaga sɛlɛ.\nA wok me e ji lɔ̂ re a yɛ fongol,\nfwɔ̂ sesin hom gwa gaba e betong mɛ.", "8": "Vwel ha hwo digis ding-ding,\nbatîs beraku ba rɛ̌,\nba digis yaga shôm Dagwi ya sogo.", "9": "Kyeng ha tugus yi e nenu wol mɛ,\nnebelem kya na tē bwerep yi e nu mɛ,\ncilâ kya ya tē kák.", "10": "A wunta lagwi, ko a gyirik e jey\nna rele de ra siri e nɛ̂n bol mɛ.", "11": "A laga pyɛ cen, ko a sogo e gwi,\na sé turus, e rini e ra gul.", "12": "A kyiri rato mɛ na lwil,\nbale basit de ba sila na rwak ba rɔnɔ hɛ.", "13": "Yi na nedyɛt de na sé e nuyel mɛ,\nfwala tanga cíla kya ba tabas e ji bale mo.", "14": "Ko Dagwi Darwey a lumta yi e lagwi,\nba wok fwɔ̂ Womo De A Dal Na Reto Mwa.", "15": "A tabas ket mɛ, ko a shara vê repugu,\na ró ɛn na nebwerep gbara, ba pere tele.", "16": "Retîs gworep ra nusu wɛshɛrɛk,\nretîs vwel ra ta e jey,\njeng de hwo Dagwi Darwey hwà shìra vê repugu mō,\njeng de shom mō ya ye puu.", "17": "Yi e hwomo e lagwi a nára vwɔ mɛ, a kaba me,\na pat me yi e ji nshî ciwil.", "18": "A sey me yi e vwɔ̂ bemât repugu hom vê gap,\nyi e vwɔ̂ vemo de ba kyɛ́ ɛn me,\nde ba dal me na gap.", "19": "Jeng de ma sé re reyɔm, ba hwo e ra me,\nko Dagwi Darwey a dul me.", "20": "A pat me, a hala mɛ washak,\na sey me, yaga a pɛngɛ yey na me.", "21": "Dagwi Darwey a tala me pyɔlɔ,\nyaga me ra pyɛ́ de ya sé a yɛ cik.\nA tala me na nerat,\nyaga a sɛ̀ me na renɛn wɛt.", "22": "Ma ga gyeng badu Dagwi Darwey,\nMa ga doyo a Dagwi bama, na me ra pyɛ́ vyes wɛt.", "23": "Ma ga gyeng mwa pyɛ́ de a nɔng nu e ra yɛ,\nma ga kyɛ́ me nà gyeng badu mɛ wɛt.", "24": "Ma ra tyɛng pyɛ́ de yɛ e simo na me,\nma gyeng tó hom yi e râ pyɛ́ vyes.", "25": "A tala me na nerat,\nyaga me ra pyɛ́ de ya sé a yɛ cik,\nyaga a tɔk ma sila gyat.", "26": "À Dagwi Darwey, hwà ye waa a vemo wɛt de ba ye waa a hwo arɔng wɛt.\nHwà sé wo nerat na vemo de ba sila gyat.", "27": "Na vemo de ba vɔk nenu neba wɛt, ma vɔk nenu neba arɔng wɛt,\nko na vemo de ba sé gang-gang, mê sè kang-gang na yɛn arɔng.", "28": "Hwó sey vemo de ba jut ɛn e nû pyɛ cak wɛt,\nko hwó ra jɔgɔ na vemo de be dak kaa wɛt.", "29": "Hwó nɔngɔs me negbey, à Dagwi Darwey,\nhwó ró a me lwil, à Dagwi hom.", "30": "Hwó nɔngɔs me gap na me hwo e ra vê repugu hom,\nna reto mō mê tɔk ye lyál e ra jwâ-pomo.", "31": "Dagwi womo mo, tomong mɛ ba sé gyat,\nreha mɛ ra sé tsak o, vit à tô yey.\nYɛ a sé sede ruga na mwa vemo de be jama a dul ɛn.", "32": "Dagwi nju mɛ zɔng, yɛ wɛ à Dagwi Darwey,\ne yɛ wɛ zɔng de a sé fwarâ dal mot.", "33": "E yɛ wɛ à Dagwi de e nɔngɔs me gap,\ne yongos gwong de mê kyè ɛ tyang.", "34": "A yong bol hom sede ve ròs,\ne gyeng netyang hom e ra beraku.", "35": "E masa a me begwông tô como,\nna me tɔk ye net a gbang de wa vɔk gap ding-ding.", "36": "A Dagwi Darwey, hwó dul me, hwó sey me,\nhwó vɔk me na vwɔ yege mō,\nhwó sey yila hom yaga sɛlɛ, hwà tɛ̀ me ma vɔk gap.", "37": "Hwó yong begwong hom gyat,\nmê tíi bol wɛt.", "38": "Ma ro bemât repugu hom, ma vos ɛn,\nma toyo rè bama wɛt, sɛ̌ ma wey na yɛn hywiri.", "39": "Ma dak ɛn, ma pere tɛ̀ ɛn laashash e vwel,\nba to tɔ̀k sogo wɛt,\nba dyɛng laashash e nɛ̂n bol hom.", "40": "Hwà nɔng me gap tô como,\nhwà nɔng vê repugu hom e vwɔ hom.", "41": "Hwá tɛ̀ bemât repugu hom be tele yi e nuyel hom,\nma vey na vemo de ba kyɛ́ ɛn me.", "42": "Ba tosho yaga sɛlɛ, ko vit à mwat de a sey ɛn,\nba yila hwo Dagwi Darwey, ko hwà hanat a yɛn wɛt.", "43": "Ma bunut hɛn, ba tɛ́ ɛn sede fongol de gul gwo pɛsɛl,\nma bɔrɔs hɛn sede bwɔrɔ̂k hyok.", "44": "Hwà ga sey me yi e vwɔ̂ bemat de be hwosom me,\nhwà ga tɛ̀, me re negwɔm e ra yére bemât jey,\nba ga tɛ́ ɛn bemat hom, mwa ano de ma kana tɔk ɛn wɛt.", "45": "Yére dyuk ye vow, ye tē a me guduruk,\nbe dyɛng bato mɛn, ko be raa neha hom.", "46": "Ba ga tɛ́ ɛn tófey,\nbe nunus yi e nekwɔn dal mɛn na vôw rebek.", "47": "Dagwi Darwey a sé kwen!\nMe somo hɛ, yɛ womo de a sé fwarâ dal hom!\nDagwi, mwât sey me, mê nɔng ɛ nerey!", "48": "Yɛ wɛ de a hywit me yi e vwɔ̂ bemât repugu hom,\na tɛ̀ yére bemat jey e nɛn hom,", "49": "Ko a sey me yi na vê repugu hom.\nÀ Dagwi Darwey, hwà nɔng me reto e ra bemat de be kyɛ́ ɛn me,\nhwà sey me yi e vwɔ̂ bemât sogô nehywɛ.", "50": "Yaga ano de mê nɔng o nerey e ji yére bemât jey,\nmê ra a hwo lwɛlɛ, na me somo hwo.", "51": "Hwà tɛ̀, gbɔng gwɔ̀m mō a di gbɔng wɛng,\nhwà tɛ̀ yey na womo de hwà kasa kayɛ jeng,\nme Davit tanga yére hom wɔ̀ sɛ̀ mɛ nezamang."}
{"2": "Saul a ga ku e de como na BeFilisti. E jeng yane arɔng, Davit a ga re BeAmalɛk na como, ko a ga to vɛ hɛ e Ziklak. E bamâ pɔlɔ ba, wen hwak a vey yi e durâ comô BeSaul, a ga hama berugu mɛ, ko a vɔk nefongol e rato mɛ arɔng, a hwo gaba e nuyel mɛ, a sé nɔng ɛ nerey.", "3": "Davit a hwo rangal hɛ, a ye, “Hwà yi e gwa ɛ?”\nWen o a ye, “Ma hywit me yi e durâ comô BeIsrayɛl.”", "4": "Davit a yang ɛ, “Sɛ́ ya té arɛt? Ha a me.”\nWen o a yang ɛ, “Bemat mot ba tele yi e de como mo, ba mɔbɔs bemat mot pyak, ko Saul tanga sɔ mɛ Yɔnatan ba ga kushu arɔng.”", "5": "Ko Davit a yang ɛ, “Hwà tɔk ala, Saul tanga sɔ mɛ Yɔnatan ba ga kushu ɛ?”", "6": "Wen o a toyo a yɛ, a ye, “Ma vɔk ma pom ɛ e rakû Gilbowa”, ko ma di Saul a ye yɛndɛng e ra bare mɛ, ko bemât como e ra bekyɛkyɛ bedwa na besuga e ra bedwa mɛn ba ga vey bagat e ra yɛ.", "7": "Sede a doyo a di me, a hwo yila me, ko ma yang ɛ, “Ey, à Da, me à womo.”", "8": "A rangal me, “Hwà sé wa ɛ?”\nMa toyo a yɛ, ma ye, “Ma sé WoAmalɛk.”", "9": "Ko a yang me, “Vey, tala me! Ma sé e ji rezôt reku, mwa ano de ma rɔngɔl kwen.”", "10": "“Yaga ano, ma wɔ́ na yɛ, ko ma tala hɛ, yaga ma tɔk a rɔda to dal wɛt. Ko ma pat kpîn negwɔm yi e rato mɛ, ma to pat rwêy vwɔ mɛ arɔng, a yemo ma vɔk a hwo, à Darwey hom.”", "11": "Davit kwong a vɛ̌ vo gworugu mɛ, a hanta yaga lashê yey, ko mwa bemat de ba sé na yɛ ba hama bemɛn arɔng.", "12": "Yɛn a tosho, ba ra lwɛlɛ̂ sesin, ba tik rê pyɛ́ vɔk e nahywegelek yaga Saul na sɔ mɛ Yɔnatan, tanga mwa BeIsrayɛl, bemât Dagwi Darwey, de ba ga mɔbɔs vɛ pyak e de como.", "13": "Davit a rangâl wen de a vey a yɛ na ha mo, “Hwà yi e gwa a hwo ɛ?”\nWen o a toyo a yɛ, a ye, “Ma sé WoAmalɛk de wot a sé sangâl nekɛnɛt e ngamo.”", "14": "Davit a to yang ɛ, “Hwà yi e rɛ̌ de hwà wok bengyip jût vwɔ mō, na hwo mɔrɔ mɛ womo de Dagwi Darwey a ga kasa wɛt ɛ?”", "15": "Davit a yila hwak e ji bemât como mɛ, a yang ɛ, “Vey, mɔrɔ hɛ!” Ko a wɔ̀ tara hɛ, a pere mɔrɔ.", "16": "Davit a yang ɛ, “Nemi mō nè sè e ra to mō pyɛ mo, sede remo de hwà ga ha na nu mo wɔgɔ, hwà mɔrɔ mwat de Dagwi Darwey a ga kasa.”", "17": "Davit a tosho lwɛlɛ̂ sesin yaga Saul tanga sɔ mɛ Yɔnatan.", "18": "A nɔng nu be masa a BeYuda lwɛlɛ̂ sesin o de ba tâng gwɛ à Lwɛlɛ̂ Gbàng, ko ba jɛk gwɛ e Bwok-basa Yashar ngan:", "19": "“À BeIsrayɛl, ba ga wey na begbɔng o min, ba sé dyɛng dɔɔlɔl e ra berahwol.\nKáa, besuga de ba ga gabsa!", "20": "Be kwon ha há mo e ji Gat wɛt,\nbe kwon mok hɛ e nehyok Ashkɛlɔn wɛt.\nYaga behwông BeFilisti bê wok, ko bê vɔk yey pyɛng,\nbehwông bedulus bê ra pee.", "21": "À yin berakû Gilbowa,\nrwak wo kwon rop, kɛ mwɛngɛ gwo kwon dyɛng e ra yin wɛt,\ncāp min ye mara pyɛ́ wɛt.\nYaga e hwomo de ba pɔrɔk ɛ ruga comô begbɔng o,\nbê tɔk to shushu ruga Saul na něy wɛt.", "22": "Gbàng Yɔnatan wa bidɛ mɔbɔs bemat wɛt,\nwâl Saul arɔng wa vɔk nemwishish wɛt,\nwa tow bemât gap, ko wa mɔbɔs vê repugu.", "23": "Saul tanga Yɔnatan bá sè vê tɛ̂ yey,\nbá simo bemɛn sizɔng.\nBá sè pang jeng de bá sè beken na jeng de ba kushu arɔng!\nBá dal bekim na neziri,\nBá dal begukum na gap arɔng!", "24": "À yin behâ BeIsrayɛl, tosho hin Saul,\nwomo de a nɔngɔs hin berugu berat ve begwɔ̀m,\nwomo de a tɔrɔ yɔ̀m min na lɛlɛ̂ dyam shinang.", "25": "Káa, besuga de ba ga gabsa!\nBa mɔbɔs hɛn e como.\nYɔnatan a sé dyɛng dɔɔlɔl e berahwol.", "26": "À Yɔnatan, gwà hom, yey hom ye lashe hɛ yaga hwo.\nMa tɛ̀ yey hom na hwo sizɔng.\nNesa mo vey na me na dal tɛ̂ yey e ra beha!", "27": "Káa, besuga de ba ga gabsa!\nPyɛ̂ como ya ga wey hywiri!”"}
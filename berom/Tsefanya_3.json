{"1": "Gawey e ra gbɔng repomô Yɛrusalɛm, de re ragas sogsô nehywɛ,\nra sé ríshik-rishik, ko re tak a bemât rɛ!", "2": "Re tɛ̀ tong na hâ mwat hwak wɛt,\nko re wok tabak arɔng wɛt.\nRe tɛ̀ gap e ra Dagwi Darwey wɛt,\nko re wɔ bagat na Dagwî rɛ wɛt arɔng.", "3": "Bemât fwôm re ba sé sede begukum de be lulum.\nBemât shɔt re ba sé sede bebwá nawiri,\nko be tɛt ɛ pyɛ cak vɔk e nagasi wɛt.", "4": "Bezarap Dagwî rɛ\nbe paa kwas, ko be mɔt bemat.\nBepiris mɛn\nbe tɛ̀ pyɛ̂ jɛrɛ ligis,\nko yɛn e gyilsit Badu Dagwi.", "5": "Mwa ano, Dagwi Darwey wo cik a sé e ji rɛ,\nko e sang ra pyɛ́ de ya buru wɛt.\nKanɛ nagasi, e gas a bemat mɛ badu e tē,\ne ra ano kahɛ yé gbey jey.\nKo mwa ano, bemat bevês rɛ, be vo rekyen wɛt.", "6": "Dagwi Darwey a ye,\n“Ma ga wey na yére bemât jey vit.\nTyɔ́n dal mɛn yê bato-kwɔng ya ga tɛ́ ɛ barin.\nMa ga tik nehyok mɛn hal,\nvit a bemat de be kweres ɛ.\nBa ga wey na bapomo mɛn, bemat o ba ga kyè,\nvit a mwat de a tɛt ɛ e vɛ.", "7": "Ma ye, ‘Mwin bemat hom bê wok bengyip hom,\nbê sey tabak hom,\nyɛn ê sang ye bam\na pyɛ de ma ga kana basa a yɛn wɛt.’\nKo mwa ano, yɛn a re nuyel na râ negwɔn neves.”", "8": "Dagwi Darwey a ye,\n“Yaga ano, gyéng me hin tyɔng,\ngyeng jeng de mê sogo sede mwât nuha.\nMa ga tɛ̀ e yey hom na me tula yére bemât jey,\nna vê segwɔm detidetu,\nna me shushu shom hom e ra yɛn,\nna mwa nepêp lashê yey hom.\nYaga kyâ repugu hom\nhê re jey o mwa.", "9": "E bama mo, mê sege lêm yére jey na ye ha ha rat,\nyaga na ye yila e ra rezâ Dagwi Darwey zɔng,\nna ye ra a yɛ fwom na yey rining arɔng.", "10": "Vê re a me fongol yi e nuyêl bègwɔrɔt Etiyopya,\nmwa ano de ba ga shara hɛn yikyik,\nko yɛn ê ba vey nɔng me nenɔrɔ detidetu.", "11": "E jeng o, yin ê ba vo rekyen wɛt,\nyaga mwa tomong ves de yin a sogo a me mɛ nehywɛ.\nYaga mê pat yi e tē min\nvemo de be dak kaa mɛn na yey pyɛng.\nYin ê sang to paa kwas\ne ra raku hom wo jɛrɛ wɛt.", "12": "Yaga mê tik e tē min vemo de be dyɛng bato mɛn\nna vê nehywɛ.\nYɛn bê jama kwɔ̂n dal\ne ji rezâ Dagwi Darwey.", "13": "Bwang vemo de ba tɛ̄t ɛ e ji BeIsrayɛl\nbê to ra pyɛ cak vyes wɛt.\nYɛn ê to ha bɔs\nkɛ hâ kwɛlɛng wɛt.\nYɛn ê re pyɛ́, be dyɛngɛs tyang,\nko vit a mwat de ê tɛ̀ a yɛn bengyip.”", "14": "Moklo lwɛlɛ, à yin bemat hom vê cik e Siyɔn.\nYe ngyat, à hwo Israyɛl!\nShɛgɛsh na yey min mwa,\nà yin bemat hom vê cik e Yɛrusalɛm!", "15": "Dagwi Darwey a ga gáng a hwo tabak mo,\nA ga ro a hwo vê repugu mo.\nDagwi Darwey, Gbɔng Gwɔ̀m Israyɛl a sé e tē mo.\nHwô sang to vɔk bengyip wɔgɔ, pyɛ cak yê mǎ hwo wɛt.", "16": "E jeng o, yɛn ê ye e Yɛrusalɛm.\nÀ Siyɔn, hwo wok bengyip wɛt,\nhwo hala vɔ mo dɔshɔk wɛt!", "17": "Dagwi Darwey, Dagwi mo a sé e tē mo.\nÊ se suga de e di wɛng.\nÊ vɔk yey pyɛng sizɔng na hwo.\nÊ to turu hwo na tɛ̂ yey mɛ.\nÊ vɔk yey pyɛng na hwo na râ lwɛlɛ.\nSede e jeng nzem.", "18": "Dagwi Darwey a ye,\n“Mê pát a hwo lashê yey,\nha sé pyɛ byɛs na ye sedusa e nuyel mo.", "19": "E jeng o, mê teshe na vemo de be mɔt o.\nMê sey ɛ vê nà bol,\nna me to tula vemo de ba ga kyini hɛn.\nMê tɛ̀ be somo hɛn, na be nɔng ɛn nerey,\ne mwa bavwel de ba ga kana tɛ̀ a yɛn ɛ rekyen.", "20": "E jeng o, mê to tula hin,\nna me toyo na yin e lɔ e jeng o.\nMê tɛ̀ be nɔng in nerey,\nna be somo hin e ji bemât jey mwa,\njeng de ma to toyo a yin\nna nerat min mwa e bayis min.”\nDagwi Darwey a ha ano."}
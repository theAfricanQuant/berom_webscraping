{"1": "À hwo mwât fwom hom Yakɔp, wet betong!\nÀ hwo Israyɛl de ma kasa!", "2": "Dagwi Darwey de a yong o,\nde a tɛ̀ be sey jim mo, de ê sɛlɛ hwo, a ye:\n“Hwo vo bengyip wɛt, à Yakɔp mwât fwom hom,\nà yerê yey hom de ma kasa.", "3": "Mê shushu nshi pyak e ra cap cogot,\nna nerɔt e ra vwel hwogot.\nMê shushu gabik hom e ra nèy min,\ntanga nerat hom e ra yére min.", "4": "Yɛn ê tulu wɛ́kwɛk sede sɔ̂ng gwim-gwim,\nsede cɔ́gɔt babɔnɔng e hagât nerɔt de ne tele nshi.", "5": "Womo ê ye: Ma sé wo Dagwi Darwey,\nbê yila woro na rezâ Yakɔp,\nko womo gbak ê jɛk e ra vwɔ mɛ, ‘Wo Dagwi Darwey’,\nko woro ê raa yere mɛ yi e Israyɛl.”", "6": "Dagwi Darwey, Gbɔng Gwɔ̀m Israyɛl, na mwât viri hɛ,\nDagwi Darwey, Dâ Jey Mwa a ye:\n“Ma sé wo susu na wo yɛnɛ mo,\nvit à dagwi hwak sɛ̌ me.", "7": "Wa a sé sede me ɛ? Tik na a ha ano,\ntik na a dura, na a nɔng nuha mɛ e nuyel hom.\nE wà á ha na bes yi e raane pyɛ́ de yê té ɛ?\nTik na yɛn a ha a wot pyɛ́ de ya rɔngɔl nà té.", "8": "Hwo vo bengyip, kɛ hwo sap wɛt.\nMa ga kana ha a yin yimo wɛshɛrɛk wɛt a?\nYin a sé vê nuha hom!\nDagwi hwak a sé sana me a?\nVit a gwofwa gwohwak, ma tɔk gwohwak wɛt.”", "9": "Mwa vemo de be yong cī ba sé yapyi, ko pyɛ́ de yɛn a vɔk yey pyɛng na yɛ ya vɔk pyɔlɔ wɛt. Vê sâp yɛ be bɛrɛng kɛ be tɔk wɛt, ko yaga ano bê vo rekyen.", "10": "Yaga sɛ́ de bê yong dagwi kɛ bê turu ci de yê tɔk ra pyɛ cak wɛt ɛ?", "11": "Di, bê nɔ̂ng mwa bemât raa yɛ̄ rekyen, bemât yong pyɛ́ mo ba sé bemasi arɔng. Tik na mwa hɛn be tula hɛn, tik na yɛn a tumal, yɛn ê vo bengyip, mwa hɛn bê vo rekyen.", "12": "Zu e yong yɛ̄, e turu yɛ na kyâ hwalang, e kyě dak yɛ na bamos ko e yong yɛ na gâp vwɔ mɛ, e wok vyong ko gap mɛ he tɛ́t ɛ, e sɔ nshi wɛt ko e yang ɛ gbɛrɛk.", "13": "Mwât fwom cɔ́gɔt e mara cɔgɔt, e wɔrɔ yɛ na kwet, e tsep yɛ na tsɛ̀k, e masa bagap o, e yong yɛ sede mwasi na nerât mwasi sizɔng, na a bin wɔ̀ tik e dem rê fongol mɛ.", "14": "E tow cɔgɔ̂t sida kɛ e kasa yè mátàng, kɛ ouk de ya ras naka na gap e ji cɔ́gɔt rehwot. E tus cɔgɔ̂t cɔ̀m ko rwak wo tɛ̀ ye ras naka.", "15": "E bama mo e vɛ cɔ́gɔt na yɛ, e wok mɛ kya mɔɔ, e kyé mɛ kpam-tuk, ko e jut cak a yong mɛ dagwi, e re a yɛ fongol, e tsep ci na cak ko e tē á yɛ guduruk.", "16": "E lolo kya na rebit o, e rangas mɛ nama, e re hɛ, a sirik. E wok kya mo mɔɔ ko e ye: “Ey yàa, ma ga wok mɔɔ, me wok nefɔɔ kya mo!”", "17": "Bwang cɔgɔt o e yong mɛ dagwi, ci mɛ, e tē a yɛ guduruk na a re a yɛ fongol, e ra a yɛ won, e tē, “Séy me, e hwo à dagwi hom!”", "18": "Yɛn a tɔk wɛt, yɛn e bare yɛɛlɛl wɛt, yaga bayis mɛn ba sé e banga, ko barê yey mɛn ha sé ano arɔng, yɛn a tɔk tɔk pyɛ cak wɛt.", "19": "Vit a hwak de e bare, vit à wo tɔk na bɛ́rɛng pyɛ́ yɛɛlɛl de ê ye, “Ma pɛl kya na rebit o, ma halang kpam-tuk e ra hwalang o, ma rangas nama de ma ga re. A remo a sé naka na me jut bwang o na me yong mɛ pyɛ byɛm-byɛm a? A sé naka na me gaba e nuyêl kpɔk cɔgɔt a?”", "20": "Rê fongol mɛn ha sé sede rê fongol-pwɛ̀ng, yey mɛn ya ga kwɛlɛng hɛn na be ye rɛng yi e gwong, ko yɛn ê tɔk sey bato mɛn wɛt, kɛ be ye, “Pyɛ yemo e vwɔ yege hom ya sé bɔs zɔng wɛt a?”", "21": "Dagwi Darwey a ye:\n“Bare pyɛ́ yemo à Yakɔp,\nna Israyɛl, yaga hwà sé mwât fwom hom.\nMa yong o, hwà sé mwât fwom hom,\nÀ Israyɛl mê ye bam à hwo wɛt.", "22": "Ma ga gang neburu min sede rele,\nko banɛn min sede wút.\nToyo hin vey na me,\nyaga ma ga viri hin.”", "23": "“À lagwi, ra in a Dagwi Darwey lwɛlɛ, a ga ra ano.\nÀ nɛ̂n vwel, gbɔ in ngyat-ngyat!\nRa in pee, à yin beraku, na yin bahwot,\ntanga mwa batîn cɔ́gɔt!\nYaga Dagwi Darwey a ga viri Yakɔp,\nko ê dura gbɔng nerat mɛ e Israyɛl.”", "24": "Dagwi Darwey, Wo viri mo,\nde a yong o e ji jim, a ye:\n“Me, Dagwi Darwey, ma yong pyɛ̂ mwa,\nme nju hom ma lasha lagwi.\nJeng de ma yong jey, wà a sé tanga me ɛ?", "25": "Me buru neha bemât bɛ́rɛng,\nko me tɛ̀ bevwoshon be sè betɔn,\nme dɔnɔ vê netsitsɛng,\nko me tɛ̀ tɔ́k mɛn yapyi.", "26": "Me ye ey à neha mwat fwom hom,\nko me tɛ̀ pyɛ de zarap hom a ha ye sila gyat.\nMê yang Yɛrusalɛm, ‘Bemat bê to sangal e ji mo.’\nKo bapomô Yuda, ‘Bê to lɔk in,\nko mê to ye cik à barin min.’", "27": "Mê yang gworep ciwil, na nerɔt mwa —\n‘Ye in jɔng!’", "28": "Mê yang Sairus, ‘Hwà sé lwek hom,\nko hwô ra mwa pyɛ de ma ga yong.’\nMê yang Yɛrusalɛm, ‘Bê to lɔk o,’\nko Gbɔng Duk Re Fongol, ‘Bê to bomo retis mo.’ ”"}
{"1": "Dagwi Darwey a ye, me ra lwɛlɛ gwomo yaga begwɔ̀m Israyɛl,", "2": "me ye:\nNeng-gwɔ mo á sè hwâ gukum\ne ji begukum!\nÁ sangal e tê bebot begukum,\nko á ras nèy mɛ e tē mɛn.", "3": "A ras hak e ji nèy o,\nha tɛ́ ɛ bwot gukum wo gap,\nha masa jàma ko ha vos ngyāma,\nha re bemasi arɔng.", "4": "Yére bemat jey ya dak kun na hɛ,\nyɛn a vo hɛ e gwovɔng renê hɛ,\nko yɛn a pat hɛ na begúk\nvɔk e vwel Misra.", "5": "Sede neng o a di ba ga bang begwong mɛ,\nko sɛ̂t yey mɛ ha ga wey,\na jut hwey mɛ mo hak\nko a ras hɛ na he tɛ́ ɛ́ bwot gukum wo gap.", "6": "Ha kyě kyè e tê begukum,\nha tɛ́ ɛ bwot gukum wo gap,\nha masa jàma ko ha vos ngyāma,\nha re bemasi arɔng.", "7": "Ha bugut nelɔ negwɔm mɛn,\nha wey na bapomo mɛn arɔng.\nVwel o na mwa bemât hɛ ba wok bengyip,\njeng de ha hwo lulum.", "8": "Yére bemat jey ya tula hɛn e ra hɛ,\nyi e bebak vwel de ba gwɔrɔ hɛn.\nYɛn a shara segun mɛn e ra hɛ,\nko yɛn a vo hɛ e gwovɔng renê hɛ.", "9": "Yɛn a pat hɛ na begúk,\nko ba tɛ̀ hɛ e kundung zělzel,\nko ba wɔ̀ nɔ̂ng gbɔng gwɔ̀m vwel Babilɔn,\nba tɛ̀ hɛ e ngyang,\nyaga na be to wok lulûm hɛ\ne ra beraku Israyɛl wɛt.", "10": "Neng o á sè sede tin anap e ji bwi,\nde bá zep hɛ bagat na nshi.\nHa mara ko ha vɔk nelang na nèy pyak\nyi na nepyak nshi mo.", "11": "Ha vɔk nelang neting\nde na tɛ́ ɛn bègele negwɔm.\nHa gwɛ̌ ras vɔk e rak o,\ne hwomo vɔk e bale,\nba simo hɛ yaga nelis hɛ,\ntanga yaga nepyak nelang hɛ.", "12": "Ko ba lut hɛ na shom,\nba barak hɛ e vwel,\ngûl rak gwa tɛ̀ ha hworok,\nnèy o na gabsa e vwel,\nbim ting o ha hworok,\nko kya ha re hɛ.", "13": "A remo ba ga zep hɛ e hêy gbingiring,\ne vwel hwogot de vit à nshi.", "14": "Kya ha sogo yi e bim o,\nha ga re nelang o mwa na nèy o,\nyi ano, vit à bwang bim ting o,\nvit a gwelê negwɔm.\nLwɛlɛ sesin à gwomo, be ra gwɛ e jeng sesin."}
{"1": "Pɛsɛl hin bedurum e Siyɔn!\nDak in sekun e ra raku Dagwi wo jɛrɛ!\nÀ yin bemât vwel o mwa: Vów in na bengyip!\nYaga jeng Dagwi Darwey ye kyè vey, ya ga vey lɛs.", "2": "Jeng o yê sè mwangalang, ko yê sè dìlim,\nJeng o yê vɔk bale pyak, ko yê siri tyɔng wɛt,\nGbɔng regyɛng bemât como rê gap ra sé kyè vey pom,\nsede lwil de gwa bang beraku kyibit\nyerê remo de ba ga kana di pyɛ cak ano wɛt,\nko bê sang di yerê yɛ e ngamo nuyel wɛt.", "3": "Bê re pyɛ̂ mwa e nuyel sede kya.\nKo e bamâ vɛ, balêm kya bê lolo.\nE nuyêl vɛ, vwel o hê sè gyat sede Bwi Ɛdɛn,\nko e bamâ vɛ, mwa vwel o hê sè gbingiring.\nPyɛ cak yê hywit a vɛ wɛt.", "4": "Ba sé sede bedwa e bɛ́rɛng,\nbe tele sede bedwâ como.", "5": "Jeng de be kyě gyilsit e ra rak beraku,\nna rewɔng sede bekyɛkyɛ̂ bedwa,\nsede rewɔ̂ng kya de ha sé re sɔng hwogot.\nBe ngyɛrɛ hɛn sede gbɔng regyɛng bemat\nde re yong ɛ́ yaga tô como.", "6": "Kawɛ mwat e tɛ̀ bengyip ras de\nba vey bagat,\nbayîs kawɛ mwat bê bɛɛ lùu.", "7": "Bé hwo e ra pyɛ sede bemât como;\nbe turus e vara duk sede bemât jugu.\nBe kyè cik vɔk e nuyel,\nsana sege bak de bê kwey ɛ.", "8": "Kawɛ e ye lap e bak o wo mumwɛ wɛt,\nkawɛ e kyè cik vɔk e kwɔn de a tá ɛ nu.\nBe tɛ̀ tô vɛ e ji bemât repugu mɛn,\nko pyɛ cak ye tɔk dul vɛ wɛt.", "9": "Be gyilsit tsów wɔ̀ yel e ji repomo,\nbe tele e ra jwa-pomo mo,\nbe turus na be yel e nelɔ,\nko be yeles e bapɔk nelɔ mo sede begbik.", "10": "Jey ye digis jeng de be yi vey pom,\nlagwi wo vow arɔng.\nGwi na pwɛl be tɛ́ ɛn mwangalang\nko netangacɛn ne to lolo wɛt.", "11": "Dagwi Darwey e nɔ̂ng bemât como mɛ nu na gap,\nko bemât como mɛ mo ba sé pyak,\nvemo de be gyeng nu mɛ ba vɔk gap.\nJeng Dagwi Darwey ya sé gbɔng jeng, ya sé pyɛ bengyip sizɔng!\nE wa de ê tɔk nàra kwen ɛ?", "12": "Dagwi Darwey a ye,\n“Ka a remo mwa, doyo hin yi e banɛn min,\nToyo hin vey na me na neyey min mwa!\nTik in rê pyɛ́, tosho hin, ra in sesin.", "13": "Tik na yin a dura, yin e lashe yey mwin.\nHàma hin neyey min, ko berugu min wɛt!”\nTo in vey na Dagwi Darwey, Dagwi min!\nA sé wo nerat, wo toshô reyɔm.\nE ra shom ziri wɛt, e dura a bemat nerat mɛ ding-ding,\nE simo na a ra a yin pyɛ vyes wɛt.", "14": "Gyeng rɔ̌ Dagwi Darwey, Dagwi min\nê sege barê yey mɛ,\nna a tɛ̀ a yin nerat.\nYi ano, yin ê tɔk nára a yɛ\nnɔrɔ̂ pyɛ̂ yeneng na nshî anap.", "15": "Pɛsɛl hin bedurum e ra Raku Siyɔn!\nNɔng in nu na bemat be tik rê pyɛ́!\nYila hin bemat e tulâ jɛrɛ!", "16": "Tula hin bemat mwa e dem hining,\ntɛ̀ in hɛn haalal yaga gbɔng tulâ Dagwi!\nTula hin bemakuk.\nVey in na nèy, tanga nèy nesɛl de ne rɔɔ ngas.\nTik na rwâs-gwel a vey yi e duk mɛ,\nko gwel o a vey yi e jɔ̀rɔm mɛ arɔng.", "17": "Tik na bepiris de be ra a Dagwi Darwey fwom\nbe tula hɛn e tê gàgbang nása nenɔrɔ̂ yas na rwi Gbɔng Duk Re Fongol,\nbe tosho na be ra won arɔng.\nTik na yɛn a ye, “À Dagwi Darwey, tik nà tabak bemat mo.\nTik nà tɛ̀ bemât nedanelɔ mo be sè pyɛ byɛs.\nHwo kwon tik yére bemat jey be tabas a wot nengyas,\nbe tē, ‘Dagwi min a wɛ?’ arɛt?”", "18": "E bama mo, Dagwi Darwey a rɔda pugu vwel mɛ,\nna a tosho reyɔ̂m bemat mɛ.", "19": "Dagwi Darwey ê toyo a yɛn, a ye,\n“Di, a remo ma sé kyè wɔ̀ nɔng in\npyɛ̂ yeneng, na nshî anap tanga něy pwat de yê vey a yin.\nYére bemat jey behak yê to tɔk byɛs in wɛt.", "20": "Mê ro rawâl como wo rwa bato yikyik,\nko mê ro ɛn vɔk e hêy gbingiring.\nVemo de ba vey e yel,\nmê ro ɛn vɔk e Gworep Nevwashe,\nko vê bama,\nvɔk e Gworep Tē.\nNesang neves nê tugus yi e bavin mɛn.\nEy mwin, Dagwi Darwey a ga ra tomông bes.", "21": "À vwel, hwo kwon wok bengyip wɛt,\nvɔk yey pyɛng na hwo shɛgɛsh.\nEy mwin, Dagwi Darwey a ga ra tomông bes.", "22": "À ngyāma yin vɔk bengyip wɛt,\nnekwɔn gyengês yas na ga to man sɔng rwat naka.\nBatîn cɔ́gɔt ba ga to hwo tɔs nèy,\nko ba vɔk nèy regwi na ne anap pyak arɔng.", "23": "À bemât Siyɔn, vɔk in yey pyɛng.\nTik na yey min ye pɛngɛ\ne ra pyɛ de Dagwi Darwey, Dagwi min a ga ra a yin.\nA ga nɔng in rwak pyak naswigi,\nwa rop a yin naka nabolos,\nko wa jam a yin nahywɛp, tyɛng sede raane.", "24": "Begàzu min bê sila na pyɛ̂ yeneng,\nko bavɔng de be piri ɛ nshî anap na něy pwat,\nbê sila ko nê kyě tele e jey.", "25": "Mê toyo a yin na pyɛ́ de yin a bidɛ\ne ji neshey de bètàrmaje, na rawal,\nna yɔ́rɔ begwòng tanga yɔ́rɔ wey na pyɛ́\nbá re a yin pyɛ̂ hiri min.\nE me de ma kana tomo a yin rawâl como mo.", "26": "Ko di, a remo,\nyin ê vɔk pyɛ́ shɛrɛk na yin re, yin siris.\nYin ê somo Dagwi Darwey, Dagwi min,\nde a ga ra a yin pyɛ̂ langat yemo.\nBê sang to tɛ̀ bemat hom be vo rekyen wɛt.", "27": "Ano kwong, à BeIsrayɛl, yin ê tɔk ma sé e tē min.\nE me, Dagwi Darwey, de ma sé Dagwi min,\nko vit a dagwi hwak sede me.\nBê sang to tɛ̀ bemat hom be vo rekyen wɛt.”", "28": "“E bama mo, mê shushu Gabik hom e ra bemat mwa.\nNèy min bewen na behwong bê zarap yi na me.\nBemakuk min arɔng bê ranas negwi.\nBewen min bê di negwi-ywey arɔng.", "29": "E jeng o, mê shushu Gabik hom,\ne ra besam arɔng, beras na beha.", "30": "Mê dura pyɛ̂ bes\ne lagwi na jey.\nYin ê di nemi na kya,\ntanga sekyeng de sé mugus.", "31": "Gwi gwô tɛ́ ɛ mwangalang,\nko pwɛl gwô senge sede nemi,\ngyam na jeng Dagwi Darwey ye vey,\ngbɔng jeng, pyɛ bengyip sizɔng.", "32": "Ko kawɛ mwat de ê yila Dagwi Darwey na a sɛlɛ hɛ,\nDagwi Darwey o ê sey neken mɛ,\nsede remo de Dagwi Darwey a ye,\n‘Behak e ra Raku Siyɔn na e Yɛrusalɛm bê dal,\nko mwa vemo de ma kasa bê nàra beken.’ ”"}
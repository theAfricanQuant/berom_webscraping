{"1": "Feng in a Dagwi Darwey, yaga a sé wo nerat.\nTɛ̂ yey mɛ na bemat hê nàra nesheneshey!", "2": "Tik BeIsrayɛl be ye,\n“Tɛ̂ yey mɛ na bemat hê nàra nesheneshey!”", "3": "Tik yerê Aharon, bepiris, be ye,\n“Tɛ̂ yey mɛ na bemat hê nàra nesheneshey!”", "4": "Tik vemo de be re a Dagwi Darwey fongol be ye,\n“Tɛ̂ yey mɛ na bemat hê nàra nesheneshey!”", "5": "Jeng de ma sé e ji reyɔm, ma yila Dagwi Darwey,\na wok me, a pat me.", "6": "Dagwi Darwey a sé tanga me,\nmê wok bengyip wɛt.\nE sɛ́ de mwat ê ra a me ɛ?", "7": "Dagwi Darwey a sé tanga me, e sɛlɛ me,\nko mê bɛrɛng de ê wey na vemo de be bɛɛ me ves.", "8": "A dal na be jama kwɔ̂n dal na Dagwi Darwey\nde bê tɛ̀ gap e ra mwasi.", "9": "A dal na be jama kwɔ̂n dal na Dagwi Darwey,\nde bê tɛ̀ gap e ra bemat beting.", "10": "Mwa yére bemât jey ya gwɔrɔ me,\nko yi na retô Dagwi, ma wey na yɛn.", "11": "Yɛn a gwɔrɔ me e kawɛ bak,\nko yi na retô Dagwi Darwey, ma wey na yɛn.", "12": "Yɛn a gushung hɛn e ra me sede shok,\nKo yi na retô Dagwi Darwey, ma wey na yɛn,\ngushung o ha kwey ziri\nsede kya ha ye mɛ̀lɛm à sɔng hwogot.", "13": "Yɛn a yɛklɛ me ding-ding,\nbwang o tyɔng ka ma gaba,\nko Dagwi Darwey a sɛlɛ me.", "14": "Dagwi Darwey a sé gap hom, na tîn lwɛlɛ hom,\nyɛ a sé mwât sey me.", "15": "Bé ra lɛlɛ̂ yey pyɛng ve wɛng e bûk bemât Dagwi:\n“Dagwi Darwey a dura gbɔng reto mɛ;", "16": "a nara vwɔ yege mɛ e gwi, yaga a di wɛng.\nDagwi Darwey a dura gbɔng reto mɛ!”", "17": "Mê ku wɛt, mê sangal kwen,\nko mê ha pyɛ́ de Dagwi Darwey a ga ra.", "18": "A tabak me vɛ̌t bɛs,\nko a tik me ku wɛt.", "19": "Wunta hin a me ri Gbɔng Duk Re Fongol,\nna me yel ɛ, na me feng a Dagwi Darwey.", "20": "E rwi yel vɔk na yɛ a gwomo;\nvemo de ba sé cik e bayis mɛ bê yel ɛ.", "21": "Me feng a hwo, à Dagwi Darwey,\nyaga hwà ga hanat a me, hwà ga sey me.", "22": "Gwofwa de bemât lɔk ba kana kyɛ́ ɛn gwɛ,\ngwa de tɛ́ ɛ gwomo de gwa dal jam ɛ e fwom o.", "23": "E Dagwi Darwey de a ra pyɛ yemo,\nko a sé a wot pyɛ langat.", "24": "Tuk a hemo de Dagwi Darwey a ga yong,\ntik wot vɔk yey pyɛng, wot rɛɛ na nzem e ji mo.", "25": "Gabɔk wɛt, sey ot, à Dagwi Darwey!\nÀ Dagwi Darwey, gabɔk wɛt, nɔng ot wɛng!", "26": "Tik Dagwi a tɛ̀ nerat e ra womo de e vɛ̀sɛ e rezâ Dagwi Darwey,\nyi e lɔ mɛ wot e mok nerât Dagwi e ra yin.", "27": "Dagwi Darwey nju mɛ de a sé Dagwi,\nyɛ e bɛrɛng hot na nerat.\nSusu hin nzem!\nKyè in na nelang tyét vɔk e gàgbang rangas yas.", "28": "Hwo wɛ à Dagwi hom, me feng a hwo,\nhwo wɛ à Dagwi hom, me nɔng o nerey.", "29": "Feng in a Dagwi Darwey, yaga a sé wo nerat.\nTɛ̂ yey mɛ na bemat hê nàra nesheneshey!"}
{"1": "A dal na mwat a sè pwɛng ko a sila gyat,\ne ra mwat de a vɔk nenu neba.", "2": "A sé naka na mwat a sè sana tɔ́k wɛt,\nmwat de e ra nefufǔl e rà pyɛ́, ê bidɛ buru wɛt.", "3": "Netɔ̌n mwasi ne wey na begwong mɛ,\ne rá shom na Dagwi Darwey.", "4": "Nedanerey ne vey na besa pyak,\nko mwat pwɛng besa mɛ be ye zak a hɛ.", "5": "Mwât nuha bɔs e hywit a tabak wɛt,\nko womo de e bere nebɔs bê tik ɛ nà tabak wɛt.", "6": "Bemat pyak be simo be sɛ̀ somo na mwat nuyel,\nko kawɛ mwat a sé sa na mwât nɔngɔs nenɔrɔ.", "7": "Mwa câng mwat pwɛng be bɛɛ hé ves,\ntàga besa de ba sé yikyik na yɛ!\nE raa hɛn na neha mɛlɛm ko e ka sɛ̀ to mɛn wɛt.", "8": "Yɛ de e sɛ̀ netsitsɛng e tɛ̀ yey na to mɛ,\nyɛ de e gyeng tɔk ê re nuyel.", "9": "Mwât nuha bɔs ê kyè sana tábak wɛt,\nko yɛ de e yɛt nebɔs ê wey.", "10": "A sé tyɛng na tɔn a sangal e ji wok neta wɛt,\ntaga sam a re negwɔm e ra bemât nuyel.", "11": "Vɔ̂k tɔ́k-tsik he tɛ̀ mwat a ra shom ziri wɛt,\nko a sé pyɛ nerey na yɛ a hala buru.", "12": "Shôm gwɔ̀m ya sé sede lúlum gukum,\nko e ra mwat, nerat mɛ na sé sede mwɛngɛ e ra sɔng.", "13": "Tɔ̂n hwey ha sé pyɛ wey na da mɛ,\nko hwā de a kat nu a sé sede rwâk kpam-magèy.", "14": "Lɔ na nedanerey be re yi na beda,\nko hwâ netsitsɛng a sé yi na Dagwi Darwey.", "15": "Neriri ne tɛ̀ a hwo nevwâ reku,\nko mwat de e sangal bɛs ê re vyong.", "16": "Wo gyeng badu, wo gyeng neken mō,\nwo byɛs ha ê ku vwen.", "17": "Mwât wok nemwishish bepɛng a sé nɔngɔs hwɔpɔ vɔk na Dagwi Darwey,\nko Dagwi ê tala hɛ yaga tomong mɛ rat.", "18": "Tabak hwey mō e jeng de sɛ̂t yey ha sé e ra yɛ,\nko hwo kwon jut na shom sede hwô mɔrɔ hɛ wɛt.", "19": "Mwat de a kat shom ê tala byɛ mó,\nyaga ka hwà sey ɛ, hwô to ra ano gbak.", "20": "Wet betong na vô redu na hwo sey basa,\nna hwo bin sɛ̀ netsitsɛng e nuyel.", "21": "Begwông yong pyɛ́ ba sé pyak e barê yey mwat,\nko pyɛ́ de Dagwi Darwey a simo, e yɛ̄ yê tumal ting.", "22": "Pyɛ de be simo na mwat, yɛ a tsak tɛ̂ yey,\nko mwat pwɛng, a dal mwât yɛt nebɔs.", "23": "Sâp Dagwi Darwey he kyè na mwat wɔ e neken,\nko womo de a vɔk hɛ, ê sangal vit a pyɛ vyes de yê ra ɛ.", "24": "Riri e tɛ̀ vwɔ mɛ e shǐ,\nko e ka tɔk vɛ pyɛ́ vɔk e nu wɛt.", "25": "Fala mwât byɛs, ko betɔn bê masa netsitsɛng,\ngyong mwât tɔ́k-tsik, ko ê sɛ̀ tɔ́k.", "26": "Hwey de he dak dâ hɛ na he ro neng mɛ,\nhe vey na rekyen.", "27": "À hwey hom, sede hwà wok gyong wɛt,\nhwô ye rɛng yi e neha tɔ́k.", "28": "Mwat nuha bɔs e tɛ̀ duk shɔt wo tɛ́ ɛ pyɛ shɛgɛsh,\nko nû mwat vwes he simo banɛn sede be wɔ̀lɔk tuk.", "29": "Tábak ha sé yaga bemat de ba vɔk byɛs,\nko zining yaga dâk mǎ betɔn."}
{"1": "Dagwi Darwey a ye:\nGas in badu e tē,\nna yin a ra necik.\nYaga sey hom hê vey bagat,\nko bê dura viri min wɛshɛrɛk.", "2": "Wo wɛng à mwasi de e ra ano,\nwomo de e kaba há mo gak,\nwomo de e gyeng Tuk Shábat, e tɛ̀ hɛ ligis wɛt,\nko e kyɛ́ ɛ nà ra pyɛ vyes.", "3": "Wo yere dyuk de a man ɛ na Dagwi Darwey ê sang to ye wɛt wɔgɔ,\n“Mwin Dagwi Darwey ê kang me na bemat mɛ.”\nAno arɔng, hwo kwon tik rɛmɛt a ye:\n“Di, ma sé sede cɔgɔt sana yére zɔng.”", "4": "Yaga Dagwi Darwey a ye:\nVɔk na berɛmɛt de be gyeng Negasi Shábat hom,\nyɛn de be kasa pyɛ́ de yé pɛngɛ a me yey,\nko yɛn de be gyeng wuna-na-sira hom,", "5": "mê nɔng ɛn, e lɔ hom,\nna e jwâ Gbɔng Duk Re Fongol hom mwa,\npyɛ bare, na reza\nde ya dal nèy bewen na behwong.\nMê nɔng ɛn reza rê gbak-gbak,\nde bê tɔk pat rɛ wɛt.", "6": "Ko yére dyuk de ya man ɛn na Dagwi Darwey,\nde ye ra a yɛ fwom,\nde ye tɛ̀ yey na rezâ Dagwi Darwey,\nde ye sè yê fwom mɛ,\nna mwa vemo de be gyeng Tuk Shábat,\nko be tɛ̀ hɛ ligis wɛt,\nko be gyeng wuna-na-sira hom,", "7": "e yɛn vɛ de mê vey mɛ̀ e rakû jɛrɛ hom,\nko mê nɔng ɛn yey pyɛng e duk won hom.\nNɔrɔ̂ pyɛ̂ rangas mɛn na nenɔrɔ mɛn,\nbê sey yɛ e gàgbang rangas yas hom,\nyaga bê yila lɔ hom à lɔ̂ won\nyaga yére bemat mwa.", "8": "Dagwi Darwey de e tula BeIsrayɛl de ba shara hɛn, a ye,\n“Behak ba sé de mê tula hɛn\ne ra vemo de ma ga kana tula.”", "9": "Vey re in, à yin ngyāma,\nmwa yin ngyāma rehwot!", "10": "Vê bɛrɛng nekanâng Israyɛl ba sé bebók,\nmwâ hɛn vit à tɔ́k,\nmwâ hɛn sede bevû gyeng yuu-yuu,\nbe tɔk bǔ wɛt,\nbe ranas negwi, be dyɛngɛs,\nbe tɛ̀ yey na nevwa.", "11": "Bevu de ba kat serwéy,\npyɛ́ ye vey a yɛn wɛt.\nBelek o arɔng ba vɔk tɔk wɛt,\nmwa ba ga doyo e begwông vɛ,\nkawɛ e de jamâ pyɔlɔ mɛ.", "12": "Yɛn e tē, “Vey in na wot a jama nshî anap,\ntik wot a sila hot na siring.\nNahwol wô ba sè pyɛ langat sede yunung,\nwô ba dal mwa!”"}
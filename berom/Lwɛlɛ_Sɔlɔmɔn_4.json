{"1": "À sa hom, hwà sé zɛrɛ,\nhwà sé zɛrɛ e ryat wɛt!\nBayis mo ba vɔk nehywɛ sede bebɔp,\nba sé e lɛrɛ e ji rugû bang bayis.\nSetot mo sit sede kwarâ vyēl shi\nde yɛ gyiris yi e rakû Gileyat.", "2": "Yìn mo pɛng sede kwarâ shɛ̂p vyēl pyɛng\nde ba mɛsɛ̂ng yɛt a yɛ setot, ko ba ga kus yɛ.\nKagwɛ mo gwa sɛ tyɛng,\nvit a hwak de gwa sé vit.", "3": "Bwɛrɛ̂k nu mo gwa sé sede shwey sinang,\nnu mo ha sé rat.\nRànang mo e ji rugû bang bayis\nba sé sede pomigiranet de ba vugu hɛ.", "4": "Fwɔ mo tabat sede tyɔ̌n Davit\nde ba lɔk yaga tɛ́sɛ pyɛ̂ como.\nBa gana ɛ beruga gu,\nberuga besuga.", "5": "Bavasal mō ba sé barat sede beshambyâ vow\ne kwɔ̂n rê sehwey, e ji bejamuk besinang.", "6": "Sɛ̌ gasi ha ye gbey, vit a di rezina,\nmê kaba gwong wɔ e rakû mir,\nwɔ e rahwôl firankinsɛn.", "7": "À sa hom, kahɛ dem mo ha sé rat,\nvit a pyɛ cak vyes e ji mo.", "8": "À gwel hom, dopɛ e me yi e berakû Lɛbanɔn,\ndopɛ e me yi e berakû Lɛbanɔn,\ngyirik yi e ra tɛ̂t Raku Amana,\nyi e ra tɛ̂t Raku Senir tanga Raku Hɛrmɔn,\nyi e bavɔng begukum na tara cwēy.", "9": "Hwà ga yel a me e yey,\nà hwong hom, à gwel hom,\nhwà ga yel a me e yey na kurâ bayis mo,\nna dî lwɛlɛ̂ fwɔ mo.", "10": "Ma vɔk yey pyɛng na tɛ̂ yey mo,\nà hwong hom, à gwel hom!\nTɛ̂ yey mo ha tá a me ha dal nshî anap,\nněy mɔmɔ mo na dal kagwɛ hwâl cɔ́gɔt nesang hyɔɔlɔl.", "11": "À gwel, bebɛrɛ̂k nu mo ba sé rɔkrɔk sede man-goro,\nrelem mo re rɔgɔm sede shok na nevasal,\nberugu mo be ró nesang nerat sede Raku Lɛbanɔn.", "12": "À hwong hom, à gwel hom,\nhwà sé sede bwi de ba bang na makwili,\nlwêl nshi de gwa sé e lɛrɛ,\nhwês nshi de ba ga bang gwɛ.", "13": "Batîn cɔ́gɔt bwi mo ba vɔk nèy nerat, nezap o detidetu,\nbepomigiranet na hena tanga nât.", "14": "Safrɔn, kalamus na sinamɔn,\nna firankinsɛn na mir tanga alowe,\nna kayɛ yerê cɔgɔ̂t behal nesang hyɔɔlɔl.", "15": "Hwà sé sede hwês nshi e bwi,\nlwêl nshi jɛrɛ,\nnerɔt de ne tele nshi yi e Raku Lɛbanɔn.", "16": "À gûl bato, pɛsɛl,\nko vey, à gwô rwa batin!\nTik na nesang hyɔɔlɔl ne shara hɛn!\nTik wò yey hom a vey e bwi mɛ,\nna a re nèy cɔ́gɔt de na ta a yɛ."}
{"1": "Wok in neha Davit, me hwêy Yɛsɛ:\nDagwi a ga tɛ̀ me wo nerey,\nDagwi wo Yakɔp a ga kasa me, a tɛ̀ a me negwɔm,\na to tɛ̀ me wo yis na lɛlɛ̂ somo yaga Israyɛl.", "2": "Gabik Dagwi Darwey he ha yi na me,\nhá mɛ ha sé e nu hom.", "3": "Dagwi BeIsrayɛl a ga hanat,\nWo Gyengês BeIsrayɛl, a ha e ra me,\n“Gbɔng gwɔ̀m de a sé re negwɔm na tsak o,\nde e wet betong na hâ Dagwi,", "4": "yɛ a sé sede gwi de gwo ta e zang-gwi gasi,\njey ya nusu wɛshɛrɛk vit a bale,\ngwi de gwo tɛ̀ sɔng gwo nɛp e bama de rwak wa ga ye wang.”", "5": "Mwin, lɔ hom ha rɔda sangal gak na Dagwi,\nyaga a ga wuna sira na me gbak-gbak,\nwunâ sira de ba rɔda gas hɛ wɛt,\nsira de ba rɔda sege hɛ wɛt.\nMe gyeng ɛ, a rɔda sɛlɛ me,\nkayɛ pyɛ de ma wok cwey o, a rɔda nɔng me.", "6": "Ko bemat beves ba sé sede rɔgɔ de be bomos e jey,\nvit a mwat de e tɔk ra hɛ na vɔ sǎn,", "7": "be ra hɛ na pyɛ dyam kɛ shɛ bara,\nkya ha rɔda re hɛ e kwɔn o.\n\n(", "8": "Bazâ besugâ Davit a vemo ngan: Yɔshɛp-Bashɛbɛt yi e Takemon, yɛ à sè wo nuyêl besuga berey o betat. E yɛ de a tó como na bara mɛ, a mɔbɔs bemat naga rwit  e como jining.", "9": "Wo neba mo de a raa hɛ à Ɛlazar Dodo yi e Ahowa. Tuhak, yɛ tanga Davit yɛn a woros regyɛng BeFilisti de ra tula hɛ, na re tó como na BeIsrayɛl. BeIsrayɛl ba sek wɔ e bama,", "10": "ko yɛ kwong a toro dìng na a tó como na BeFilisti mo, sɛ̌ vwɔ mɛ gwa ye jwɛɛnɛn, marak a vo a yɛ vwɔ, a tɔk viri gwɛ yi e wal mɛ wɛt. Dagwi Darwey a nɔng ɛn gbɔng wɛng tuk hane mo. BeIsrayɛl ba toyo hɛn vɔk na Ɛlazar, na be wɔ̀ hashe pyɛ́ comô vane de ba mɔbɔs.", "11": "Wo netat e ji besuga betat o yɛ a Shama Age yi e Harar. BeFilisti ba tula hɛn e Lehi, e kwɔn de cap shila ya sé ɛ. BeIsrayɛl ba tele yi e nuyel mɛn,", "12": "ko Shama a tumal e tê cap o, na a bin dul yɛ, a mɔbɔs BeFilisti. Dagwi Darwey a nɔng ɛn gbɔng wɛng tuk hane mo.", "13": "Tuhak, lɛs na jeng bwal, bemat betat e ji besuga kuru batat ba gyirik vɔk e fwarâ Adulam wɔ na Davit. A sè e jeng de regyɛng BeFilisti ba tɛ̀ dura e nɛk Rɛfayim.", "14": "E jeng yane Davit a sè e kwɔ̂n dal, ko BeFilisti behak ba sè e Bet-Lɛhɛm.", "15": "Davit a hwo wok cwey lɔ, ko a ye, “Wa a rɔda wɔ̀ sɛ̀ a me nshî sɔ yi e hwes bagat na rwi repomô Bet-Lɛhɛm ɛ?”", "17": "Bekaan como vane mo betat ba ta e tê bǔk comô BeFilisti, ba wɔ̀ vo nshi e hwes o, ba vey nɔ̂ng Davit. Ko a kyɛm a sɔ nɛ wɛt, a ye, “Dagwi Darwey a ró mɛ̀, ma rɔda sɔ nshi nemo de bemat ba ye waa à neken mɛn wɛt!” Yaga ano, a sɔ nɛ wɛt, ko a shusha nɛ e vwel, nɔrɔ̂ pyɛ̂ sɔ vɔk na Dagwi Darwey.\nGbɔng pyɛ́ de besuga betat vane ba ra à yane.", "18": "Abishai, gwà Yowap de neng mɛn à Zɛruya, a sè mwât nuyêl besugâ como vane kuru batat. A jut bara mɛ, a mɔbɔs mɛ bemat repugu mɛ naga betat . Yi ano de a sɛ̀ a tó mɛ za e ji bemat kuru batat o.", "19": "Yɛ a dal bemat vane kuru batat na za, yaga ano, de a tɛ́ ɛ wo nuyel mɛn, ko a de wul berey o vere betat wɛt.", "20": "Bɛnaya Yɛhɔyada yi e Kapsɛyɛl a sè kaan como arɔng, a ra pyɛ́ pyak na yey ting. A mɔbɔs bekaan besugâ comô BeMowap beba. Tuhak de nemuk fwala na rop sede wút, a wɔ̀ yel e ji vɔng fwara, a vɛ̌ mɔrɔ gukum e hwomo.", "21": "A to mɔrɔ WoMisra hwak de a sé hwɔk, womo de a vɔk bara, yɛ pyɛ mɛ a vɔk gwele zɔng, ko a wɔ̀ hwo e ra yɛ, a kabra bara mɛ mo, ko a mɔrɔ hɛ na wɛ.", "22": "Pyɛ́ de Bɛnaya a ra à yane, ko a sɛ̀ mɛ za e ji besuga vane kuru batat.", "23": "A dal vane kuru batat, ko a de wul berey o vere wɛt. Davit kwong a tɛ̀ ɛ a sè wo nuyêl bemât gyeng mɛ.", "24": "Behak e ji besuga kuru batat o vɛ à:\nAsahɛl gwà Yowap\nElhanan Dodo yi e Bet-Lɛhɛm", "25": "Shama tanga Ɛlika yi e Harot", "26": "Heles yi e Pɛlɛt\nIra Ikɛsh yi e Tekowa", "27": "Abiyɛzɛr yi e Anatot\nMɛbunai yi e Husha", "28": "Zalmɔn yi e Ahowa\nMaharai yi e Netofa", "29": "Hɛlɛp Baana yi e Netofa\nItayi Ribai yi e Gibeya e vwêl yerê Bɛnyamin", "30": "Bɛnaya yi e Piratɔn\nHidai yi e benɛk bagat na Gaash", "31": "Abi-Albon yi e Araba\nAzmavɛt yi e Bahurim", "32": "Eliyaba yi e Shaalbɔn\nnèy Yashɛn", "33": "Yɔnatan Shama yi e Harar\nAhiyam Sharar yi e Harar\nƐlifɛlɛt Ahasbai yi e Maaka", "34": "Ɛliyam Ahitɔfɛl yi e Gilo", "35": "Hɛzrɔ yi e Karmɛl\nParai yi e Arap", "36": "Igal Natan yi e Zoba\nBani yi e Gat", "37": "Zɛlɛk yi e Amɔn\nNaharai yi e Bɛɛrɔt, mwât vɔk pyɛ̂ comô Yowap", "38": "Ira na Garep yi e Yatir\nUriya WoHiti", "39": "Mwa besugâ como vane mo ba sé kuru batat na vɛ betaama."}
{"1": "À Yɛrusalɛm, sogo, lòlo, yaga negbey mo na ga vey,\nko gbɔng nerât Dagwi Darwey na ga nusu sede gwi!", "2": "Di, lwil gwô bang jey,\nko lwil kyibit gwô bang yére bemat jey.\nKo di hwo à, Dagwi Darwey ê vey sede negbey e ra hwo,\nko gbɔng nerat mɛ nê sè e ra hwo.", "3": "Yére bemat jey yê vey e negbey mo,\nko begbɔng begwɔ̀m bê vey e nedyɛt bop nagasi mo.", "4": "Di na hwo kyě bɛrɛng,\nyɛn a tula hɛn mwa, yɛn e kyè vey na hwo,\nnèy bewen mo nê yi yikyik,\nko nèy behwong mo nê vey e ra vɔ belek mɛn.", "5": "Ano hwô di ko hwô vɔk yey pyɛng,\nyey mo yê dak, ko yê feng,\nyaga bê vey a hwo na nepyak pyɛ̂ gworep,\nko pyɛ̂ nedanerêy yére bemat jey yê vey na hwo.", "6": "Regyɛng bemaryat rê bang o,\nbebôt bemaryat Midyan na Ɛfa,\nmwa vɛ vê Sheba bê vey.\nBê vey na dyam shinang na pyɛ̂ nesang hyɔɔlɔl,\nko bê shara yɛgɛ̂t somô Dagwi Darwey.", "7": "Bê tula a hwo mwa vyêl Kedar,\nbeturuk Nabayɔt bê sè nenɔrɔ̂ yas mo,\nmê sey vɛ e gàgbang rangâs yas hom,\nko mê gwɛ̌ gbɔng nerêy lɔ hom.", "8": "E beva à vemo de be tele e gwi sede bale,\nna sede bèbɔp vɔk e bapɔk vɛ̀ ɛ?", "9": "Yaga vê bakwogom mwa bê gyeng me,\nbedwa-nshî Tarshish bê sè vê mɛsɛng\nna be vey na nèy mo yi e yikyik,\nna dyam pyɛng tanga dyam shinang mɛn,\nyaga rezâ Dagwi Darwey, Dagwi min,\nna yaga Wo Jɛrɛ wo Israyɛl,\nde a ga nɔng o gbɔng nerat.", "10": "Yére dyuk yê to lɔk bejwâ-pomo mō,\nko begbɔng begwɔ̀m mɛn bê ra a hwo fwom,\nyaga a sé yi na shom hom de ma tabak hwo,\nko a remo ma wok nemwishish mo yi na tɛ̂ yey hom.", "11": "Ri ruhup mo bê sè e wuma kayɛ jeng,\nnagwi na turuk bê bang vɛ wɛt,\nyaga yére bemat jey yê vey\na hwo na pyɛ̂ nedanerey mɛn,\nko begbɔng begwɔ̀m mɛn bê sey yel.", "12": "Yerê bemat jey na segwɔm\nde yê ra a hwo fwom wɛt yê wey,\nbê wey na yére jey sevwel o vit.", "13": "Gbɔng nerât cɔ́gɔt Lɛbanɔn nê to ɛn na hwo,\nne cɔ́gɔt sayprɛs, na plen tanga fir,\nna be tɔrɔ mɛ Gbɔng Duk Re Fongol hom\nko mê nɔ̂ng kwɔ̂n pɔngɔ̂ bol hom gbɔng nerat.", "14": "Yére vemo de ba tak a hwo\nyê vey tɛ̄ ngyuk e nuyel mo,\nna mwa vemo de bá byɛs o\nbê ye guduruk e bol mo.\nYɛn ê yila hwo à gbɔng repomô Dagwi Darwey,\nSiyɔn wo Wo Jɛrɛ wo Israyɛl.", "15": "Mwa ano de ba kyini hwo,\nba ye zak a hwo,\nvit a mwat de á kwey e ji mo,\nko mê tɛ̀ hwo vɔk nedyɛt nerat gbak-gbak,\nmê tɛ̀ hwo sè pyɛ yey pyɛng nesheneshey.", "16": "Hwô sɛ̀ nerât begbɔng begwɔ̀m yére bemat jey,\nsede hwey he ngas neng hɛ.\nKo hwô tɔk me Dagwi Darwey à wò sey mo,\nna wo viri mo, Wo Reto Mwa wo Yakɔp.", "17": "E tô dyam pama mê vey na dyam shinang,\ne tô dyam zɔng mê vey na dyam pyɛng,\ne tô cɔgɔt, mê vey na dyam pama,\ne tô beta, mê vey na dyam.\nMê tɛ̀ Yêy-dyɛngɛ ye sè mwât kyé na hwo,\nna Necik ne sè mwât bɛrɛng fwom mo.", "18": "Bê to wok yol e vwel mo wɛt,\nbúgut kɛ wey e yɛnɛ̂ vwel mo wɛt.\nHwô yila bejwâ-pomo mo à Sey-neken,\nko rùhup mo à Sómo.", "19": "Gwi gwô to nɔng o negbey nagwi wɛt,\nko pwɛl gwô sè negbey mo naturuk wɛt,\nyaga Dagwi Darwey ê sè negbey mo sana yɛnɛ,\nko Dagwi pyɛ mɛ ê sè gbɔng nerat mo.", "20": "Hwô to tɔk gabâ gwi wɛt,\nkɛ yé tsîk pwɛl ayi,\nyaga Dagwi Darwey ê sè negbey min sana yɛnɛ,\nko nepɔlɔ̂ sesin min nê tɛ̀ kwɔk.", "21": "Bemat min mwa bê sè cik,\nko bê vɔk vwel o gbak-gbak.\nYɛn a sé túlu pyɛ́ de ma tus, fwôm vɔ hom,\nyaga gbɔng nerat hom.", "22": "Vemo de ba dal mwa na nesɛl bê tɛ́ ɛn ruhup rwey,\nko vemo de ba dal mwa na negbɛrɛk bê tɛ́ ɛn yerê bemat jey,\nsede jeng o ya vey, me Dagwi Darwey\nmê tɛ̀ pyɛ́ yemo ye té dey-dey!"}
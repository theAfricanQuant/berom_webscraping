{"1": "Ha siitit e ra Misra a hemo.\nDi, Dagwi Darwey a sé laga rele de re tele dey-dey,\nna a vey e Misra,\nko pyɛ̂ sekwît Misra yê vow\ne nuyel mɛ,\nko neyey BeMisra mo nê ye ywey e ji mɛn.", "2": "Mê tɛ̀ BeMisra be ra repugu na bemɛn\nko yɛn ê ra yol, hwak na mumwɛ,\nmwât vwara na mwât vwara mɛ,\nrepomo na repomo, segwɔm na segwɔm,", "3": "ko gabîk BeMisra hê nusu yi e ji mɛn,\nko mê suk pyɛ́ de yɛn e yong,\nyɛn ê vos badu na cī\nna begabîk bevuvwel,\nna bevwoshon tanga vê begabik beves.", "4": "Mê nára BeMisra e vwɔ̂ dalɔ vwes,\nGbɔng gwɔ̀m vwes ê re negwɔm e ra yɛn,\nDarwey Dagwi Darwey, Dâ Jey Mwa a ye ano.", "5": "Nshî Gwɔrɔt Nil nê ye jɔng,\nko gwɔrɔt o gwô tele e nedem nehak ko nehak ne hworok.", "6": "Gwòng nshi de yɛn a yong bê ro nesang hwoolol,\nko nelang gwɔrɔt o nê tɛ́ ɛn nesɛl o, ne hworok,\nsere na sɔ̂ng rɔt bê bɔsɔ.", "7": "Nekwɔn nehak e bakwogôm gwɔrɔt o nê sè hal sana pyɛ́,\ne bahagât gwɔrɔt o mwa,\nko kayɛ pyɛ de ba tus e bakwogom o yê hworok,\ngul gwô gangas yɛ, ko ye to sè wɛt.", "8": "Bemât vôs betɔk bê ra sesin,\nmwa vemo de be nása begúk mɛn e gwɔrɔt o bê lashe yey,\nko vemo de be shara bagun e ra nshi mo\nê yang ɛn jwɛɛnɛn.", "9": "Bemât fwôm shwey ê sè a yɛn waa\nko vê tabâs shwey o na vê nekwɔn lɔk bê gyɔrɔs.", "10": "Bemat lɔkɔs berugu ê yang ɛn yɔɔt,\nko mwa vê râ fwôm byɛ, be lashe yey.", "11": "Bemât fwôm gwɔ̀m Zowan\nba sé betɔn tyɔng wɛt,\nbemât vôs badu Farawo de ba sé tsɛng-tsɛng\nbe vos badu baves.\nYi e rɛ̌ de hwô yâng Farawo,\n“Ma sé hwak e ji vê tɔ́k tyɔng wɛt,\nwo yerê begwɔ̀m raane ɛ?”", "12": "Bemat min vê tɔ́k tyɔng wɛt o\nba sé e gwa a remo ɛ?\nTik na yɛn a ha a hwo, na hwo dura\npyɛ de Dagwi Darwey, Dâ Jey Mwa a ga yong e ra Misra.", "13": "Bemât fwôm gwɔ̀m Zowan ba ga tɛ́ ɛn betɔn,\nko bemât fwôm gwɔ̀m Mɛmfis ba ga kwɛlɛng hɛn,\nvemo de ba sé bedâ yere mo,\nba ga tɛ̀ Misra wo vuru gwong.", "14": "Dagwi Darwey a ga shushu hɛn na gabîk súk ɛn,\nko yɛn a ga tɛ̀ Misra wo tē tàrak e kayɛ pyɛ de wó ra,\nsede mwât sefeng e tē tarak e ra hwɔs.", "15": "Vit à pyɛ de hwak e Misra ê tɔk ra,\nkɛ a sé rwey kɛ swɛl ayi.", "16": "E jeng o, BeMisra bê sè sede beha, ko bê vow na bengyip e nuyêl vwɔ de Dagwi Darwey, Dâ Jey Mwa ê nára e ra yɛn.", "17": "Ko sevwêl Yuda sê sè a BeMisra mo pyɛ bengyip, kawɛ mwat de ba ha a yɛ hâ sɛ̀ ê wok bengyip yaga pyɛ de Dagwi Darwey, Dâ Jey Mwa a sé yong e ra yɛn.", "18": "E jeng o, bê vɔk bapomo batungun e sevwêl Misra de be ha lêm Kanaan ko ba ga sira na be gyeng hâ Dagwi Darwey, Dâ Jey Mwa. Bê yila hak e ji vɛ à Repomô Gwi.", "19": "E jeng o, bê vɔk ɛ̀ gàgbang rangas yas Dagwi Darwey e tê vwêl Misra, na swesek vɔk na Dagwi Darwey e yɛnɛ̂ hɛ.", "20": "Gwô sè pyɛ dura na ye nuha vɔk na Dagwi Darwey, Dâ Jey Mwa e vwêl Misra, jeng de yɛn a tosho á Dagwi Darwey yaga be tak a yɛn, ê tomo a yɛn na mwât sey ɛn, ko ê gyep ɛn, a sey ɛn arɔng.", "21": "Dagwi Darwey ê tɛ̀ BeMisra be tɔk ɛ, ko yɛn ê tɔk ɛ e jeng o, yɛn ê re a yɛ fongol na nɔrɔ̂ rangâs yas, na hê rangâs yas burang, ko yɛn ê sisa hɛn na Dagwi Darwey, ko be sila sisa mo.", "22": "Dagwi Darwey ê fala Misra, ê fala ko a to tɛ̀ ɛn tyang, yɛn ê to toyo vey na Dagwi Darwey, ko ê wet betong na newon mɛn ko a tɛ̀ ɛn tyang.", "23": "E jeng o, bê vɔk gbɔng gwong yi e Misra vɔk e Asirya, ko WoAsirya ê vey e Misra, ko WoMisra ê wɔ e Asirya, ko BeMisra bê re fongol na vê Asirya.", "24": "E jeng o, Israyɛl wô sè wo netat tanga Misra na Asirya vê nerat e tê jey,", "25": "de Dagwi Darwey, Dâ Jey Mwa a tɛ̀ a yɛ nerat, a ye, “Vê yey pyɛng a BeMisra bemat hom, na BeAsirya fwôm vɔ hom tanga BeIsrayɛl pyɛ̂ nedanelɔ hom.”"}
{"1": "Hwo bɔrɔk tó mo yaga bemât nengyas\nkɛ hwo mara yis, jeng de pyɛ́ ya sé kyè tyɛng na yɛn wɛt.", "2": "Bê pere wey sede sɔng de gwo hworok,\nbê ku e ji jeng sede berang de ba wɔgɔm hɛn.", "3": "Tɛ̀ gap mō e ra Dagwi Darwey,\nko hwo rá pyɛ́ de ya sé naka.\nYi ano, hwô nàra e ji sevwel o, hwô sangal tyang.", "4": "Tik na Dagwi Darwey a sè tîn yey pyɛng mō,\nko yɛ a rɔda nɔng o pyɛ́ de yey mō ye simo.", "5": "Gáng a Dagwi Darwey pyɛ́ de ya sé a hwo negbang,\ntɛ̀ gap mō e ra yɛ, ko a rɔda sɛlɛ hwo.", "6": "Ê dura dɛdɛrɛng, vit a hwo nà nɛn,\nê tɛ̀, be di wɛshɛrɛk, hwà tumal e ra tsak o.", "7": "Yɛklɛ hwo e nuyêl Dagwi Darwey, niri, na hwo di pyɛ de ê ra.\nHwo bɔrɔk tó mō wɛt\nyaga vemo de be yong begwong beves, ko be di wɛng.", "8": "Hwo wok shom kɛ hwo tik nehywɛ mō ne sogo wɛt,\nhwo bɔrɔk tó mō yaga bemat beves wɛt.\nKa ano wɛt, hwô sɛ̀ to mō e ji renɛn.", "9": "Bê ro bemât nengyas yi e vwel o,\nko vemo de be sɛt bayis e ra Dagwi Darwey bê re nedanelɔ hɛ.", "10": "Bemat beves bê ka wul kwɔn hak wɛt.\nKa ba ka jama hɛn, bê sɛ̀ ɛn wɛt.", "11": "Ko vemo de be bɛrɛng hɛn ba sé pyɛ cak wɛt bê vɔk sevwel o,\nbê bidɛ pyɛ cak e ji sangal mɛn wɛt.", "12": "Wo neves e yong begwong beves yaga mwat rwat,\ne pus ɛ hɛ.", "13": "Ko Darwey e shɛgɛsh hɛ,\nyaga a tɔk, tûk yɛrɛ̂ shɔt mɛ ha ga vey lɛs.", "14": "Vê neves be hwɔlɔ bewal mɛn, bé tē naw a begbang mɛn,\nna be wey na bepɛng tanga vemo de be jama sɛlɛ,\nna be mɔbɔs vemo de be ra pyɛ́ de ya sé cik.", "15": "Ko bewal mɛn o bê re ɛn,\nko bê kwɔrɔs begbang mɛn o.", "16": "Kepyɛ tyɔng e vwɔ̂ mwat de e gyeng hâ Dagwi\nka dal mwa nedanerêy bemat beves,", "17": "yaga Dagwi Darwey ê wey na gâp bemat beves o,\nko ê gwɛ̌ gâp vemo de be gyeng ha mɛ mo.", "18": "E gyeng vemo de be sila gyat,\nko pyɛ̂ nedanelɔ de a nɔng ɛn yê se myɛn gbak-gbak.", "19": "Bê wok rekyen e jeng reyɔm wɛt,\nbê vɔk pyɛ́ de yê vey a yɛn e jeng vyong.", "20": "Ko bemat beves ba rɔda kushu,\nbemât kyɛ́ ɛn Dagwi Darwey bê wey sede sɔng e hey,\nbê vuru hɛn sede kyeng de ha ye shung.", "21": "Mwat vwes e hwɔp pyɛ, ko e tala wɛt,\nko mwat de e gyeng hâ Dagwi e viri vwɔ, a sé washak à hɛ.", "22": "Vemo de Dagwi Darwey a tɛ̀ a yɛn nerat,\nyɛn vɛ bê re nedanelɔ vwel o,\nko vemo de a kyini hɛn, bê wey na yɛn hywiri.", "23": "Ka sede negwɔn mwat ne pɛngɛ a Dagwi Darwey yey,\nê gyeng begwông mwat o naka.", "24": "Ka a ka tiri bwol, ê gaba wɛt,\nyaga Dagwi Darwey a vɔk ɛ gak.", "25": "Me, a remo ma ga kwop,\nko yimo me wen, ma ga di Dagwi Darwey a ye waa a mwat wɛt womo de e gyeng ha mɛ,\nma ga di nèy mɛ ne ra wôn pyɛ̂ re arɔng wɛt.", "26": "Kayɛ jeng e viri vwɔ, e nɔngɔs washak,\ne hwɔpɔ̂s behak arɔng,\nko nèy mɛ na sé nèy nerat.", "27": "Tele hwo rágas neves, ko rá tomong rat e negya,\nko hwà rɔda sangal tyang nesheneshey.", "28": "Dagwi Darwey e simo, be gas ha e tē,\nko e ye waa a vemo de ba sé pang na yɛ wɛt.\nE dul ɛn kayɛ jeng,\nko ê wey na yére bemat beves vit.", "29": "Bemat de be gyeng ha mɛ, ba rɔda re nedanelɔ vwel o,\nko bê sangal ɛ nesheneshey.", "30": "Mwat rwat e vos badu barat,\ne ha pyɛ́ de ya sé tyɛng.", "31": "E gyeng badu Dagwi e ji yey mɛ,\nyaga ano, ê ye rɛng yi e gwong rwat wɛt.", "32": "Bemat beves be wɛrɛm bemat berat,\nbe jama, na be mɔrɔ hɛn,", "33": "ko Dagwi Darwey ê tik bemat mɛ be gaba e vɔ mɛn\nkɛ be gang ɛn na shɔt wɛt.", "34": "Sɛt bayis mō e ra Dagwi Darwey,\ngyeng badu mɛ.\nÊ nɔng o nerey, ê tɛ̀, hwo re nedanelɔ vwel o,\nhwô di de bemat beves bê wey hywiri.", "35": "Ma ga di bemat de ba paa neves,\nba tɛ̀ nemi na gaba a bemat e yey,\nko kayɛ pyɛ yá kyè a yɛn tyang\nsede cɔ́gɔt de ya sɛ̀ fongol rwat.", "36": "Ko e bamâ jeng de ma to toyo, ma di ɛn wɛt,\nma jama, ko vit a hɛn.", "37": "Bɛrɛng hin bemat de ba sila gyat, de ba vɔk tsak o,\nko yin ê di, bemat de be simo sangâl netyang bê sɛ̀ yere.", "38": "Ko bê wey na bemât banɛn vit,\nko bê tɛt ɛ yere mɛn wɛt.", "39": "Dagwi Darwey e seres bemat de be gyeng ha mɛ,\nko e dul ɛn e jeng gwazigit.", "40": "E sɛlɛ hɛn, e gyep hɛn.\nE sey ɛn yi e vɔ bemat beves,\nyaga yɛn e sɛsɛm kwɔ̂n dal na yɛ."}
{"1": "Ha ma hemo de Yɛshaya Amotsi a sey e ji negwi-ywey e ra Yuda na Yɛrusalɛm,", "2": "“Jeng yɛnɛ mo ye kyè vey,\nraku de ba lɔk ɛ̀ Gbɔng Duk Re Fongôl Dagwi Darwey,\nwô sé gak, wô dal bwang o mwa e rak o,\nwô nusu kyɛrɛng e ra bwang berahwol mwa,\nyére bemât jey mwa yê dɔng vɔk e wɛ.", "3": "Ko yére bemat jey yê vey, ko yê ye:\n‘Tik na wot a tút vɔk e rakû Dagwi Darwey,\nvɔk e Gbɔng Duk Re Fongôl Dagwî Israyɛl,\nna yɛ̀ a basa a wot begwong mɛ,\nna wot a bin kyè e ji vɛ̄.’\nYaga badu be yi e Siyɔn,\nko hâ Dagwi Darwey yi e Yɛrusalɛm.", "4": "Ê gas shɔt e tê yére bemât jey,\nko ê tabak bemât jey vê gap.\nYɛn ê hashe bewal mɛn be turu mɛ ròn\nko bebara mɛn be turu mɛ bebǎ bwal.\nYerê bemât jey yê sang to wɔ̂ como na cak wɛt,\nbê sang to masa râ como wɛt.”", "5": "À yerê Yakɔp, tik na wot a kyè\ne ji negbêy Dagwi Darwey.", "6": "À Dagwi, hwà ga ye waa à bemat mo yerê Yakɔp!\nVwel o ha sila na ragas vyoshon yi e bavwêl Babilɔn na Filistya.\nBe raa negwɔn yere dyuk.", "7": "Vwel mɛn ha sila na dyam pyɛng na dyam shinang tyɔng wɛt,\nko pyɛ̂ nedanerey mɛn ya vɔk yɛnɛ wɛt.\nVwel mɛn ha sila na bedwa tyɔng wɛt,\nko bekyɛkyɛ̂ bedwa mɛn ba vɔk yɛnɛ wɛt.", "8": "Vwel mɛn ha sila na cī,\nko yɛn e re a pyɛ́ de yɛn a yong na vɔ mɛn fongol.", "9": "Kawɛ mwat a tɛ̀ tó mɛ pyɛ byɛs, na pyɛ rekyen.\nHwo hala a yɛn wɛt à Dagwi Darwey!", "10": "Yɛn ê lɛsɛ hɛn e tara e berahwol de ba vɔk beta, kɛ be cing bavɔng e vwel na be jama gwông hywit ɛn yi e shôm Dagwi Darwey, na yɛn a lɛsɛ hɛn yi e reto na gbɔng nerat mɛ!", "11": "Tuk o ha sé kyè vey de bê yɛnɛ tôs batô bemasi, ko bê wey na dâk kaa mɛn arɔng. E bama mo, e Dagwi Darwey nju mɛ zɔng de bê nɔng ɛ nerey.", "12": "E tuk o, Dagwi Darwey, Dâ Jey Mwa ê tɛ̀ kawɛ mwat de a vɔk reto sizɔng, na womo de e tos rato, tanga womo de e dak kaa a dyɛng to mɛ.", "13": "Ê tɛ̀ vemo de ba sé sede batîn cɔ́gɔt sida Lɛbanɔn na mwa vemo de ba sé sede cɔ́gɔt ouk e vwêl Bashan be dyɛng to mɛn.", "14": "E tɛ̀ beraku na berahwol belis be dyɛng to mɛn,", "15": "ê tɛ̀ tyɔ̌n lyis tanga jwâ-pomô kahɛ kwɔ̂n dál be dyɛng to mɛn.", "16": "E tɛ̀ bedwa-nshi de ba dal na nerey tanga nerât bɛrɛng be ye pyɔp.", "17": "Tuk o he kyè vey de bê yɛnɛ tôs batô bemasi, ko be wey na dâk kaa mɛn arɔng. E bama mo, e Dagwi Darwey nju mɛ de bê nɔng ɛ nerey.", "18": "Cī mwa yê to sɛ̀ wɛt.", "19": "Bemat bê ba lɛsɛ hɛn e tara beta, kɛ be cing bavɔng e vwel na be jama gwông hywit ɛn yi e shôm Dagwi Darwey, na be lɛsɛ hɛn yi e reto na gbɔng nerat mɛ, jeng de e ba vey na a dugut jey.", "20": "Jeng de tuk o hê ba vey, yɛn ê ba bomos cī dyam shinang na dyam pyɛng de yɛn a ga kana yong, ko yɛn ê hala a bèpyam tanga berǎrit yɛ.", "21": "Bemat bê ba lɛsɛ hɛn e bavɔng berahwol tanga e tara beraku, na yɛn a jama gwông hywit ɛn yi e shôm Dagwi Darwey, na be lɛsɛ hɛn yi e reto na gbɔng nerat mɛ jeng de e ba vey dugut jey.", "22": "Hwo tɛ̀ gap mo e ra mwasi wɛt. E hɛ̌ gap de a vɔk ɛ?"}
{"1": "Somo Dagwi Darwey,\nsomo reza mɛ,\nsomo hin hɛ à yin bemât fwom mɛ,", "2": "yin de yin e nàra e lɔ mɛ,\ne nelalâ lɔ Dagwi mot.", "3": "Somo Dagwi Darwey yaga a sé wo nerat!\nRa in lwɛlɛ̂ somô reza mɛ na yóm,\nyaga ra sé pyɛ yey pyɛng!", "4": "Dagwi Darwey a ga kasa Yakɔp yaga yɛ,\nIsrayɛl sede pyɛ de a dal na nɔng yɛ nerey.", "5": "Ma tɔk, Dagwi Darwey a sé wo nerey,\nDagwi mot a dal mwa ci na reto.", "6": "Mwa pyɛ de a simo e ra yɛ e lagwi na e jey,\ne berep na mwa e neciwil vɛ.", "7": "E tɛ̀ bale be tut yi e yɛnɛ̂ jey,\ne tɛ̀ nedɛbɛt yaga rwak,\ne halsa gul yi e begban vɛ.", "8": "A mɔbɔs nèy negel Misra,\nne bemasi na ne ngyāma.", "9": "A tomo pyɛ̂ dura bes na yê langat e ra Misra,\ne ra Farawo tanga mwa bemât fwom mɛ,", "10": "A wey na yére bemât jey pyak,\na mɔbɔs begbɔng begwɔ̀m tyɔng wɛt,", "11": "Sihɔn, gbɔng gwɔ̀m BeAmɔr na Ɔk, gbɔng gwɔ̀m Bashan\ntanga mwa segwɔm yɛnɛ sevwêl Kanaan,", "12": "a nɔng sevwel mɛn benap\nbenap na bemat mɛ BeIsrayɛl.", "13": "Dagwi Darwey, reza mo rê nára gbak-gbak,\nbê remo hwo e mwa nezamang.", "14": "Dagwi Darwey ê ra a bemat mɛ shɔt,\nê wok nemwishish bemât fwom mɛ.", "15": "Pyɛ̂ sekwît bemât lwil yɛ a pyɛ de ba yong na dyam pyɛng,\ntanga shinang;\nyông vɔ bemasi.", "16": "Ba vɔk nenu, be ha wɛt,\nba vɔk bayis, be bɛrɛng wɛt,", "17": "Ba vɔk betong, be wok wɛt,\nvit a hɛn na nesong.", "18": "Vemo mwa de ba yong vɛ na mwa vemo de ba tɛ̀ gap na vɛ,\nbê tɛ́ ɛn sede yɛ.", "19": "Somo Dagwi Darwey, à yin BeIsrayɛl,\nsomo hin Dagwi Darwey à belɔ Aharon.", "20": "Somo hin Dagwi Darwey, à yin BeLevi,\nyin de yin e sap Dagwi Darwey, somo hin hɛ;", "21": "Somo hin Dagwi Darwey yi e Siyɔn,\nyɛ de a sé sangal e Yɛrusalɛm,\nSomo Dagwi Darwey."}
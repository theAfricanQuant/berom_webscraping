{"1": "Dagwi a sé a wot kwɔ̂n dal, e nɔng ot yey ting.\nKayɛ jeng a sé e yong ɛ, na a sɛlɛ hot e jeng reyɔm.", "3": "Ka jey ya ka sé digis,\nka beraku be ka gabsa e ji ciwil gworep,\nka berep be ka wus, be tē funglang,\nka beraku be digis yaga lolông berep o,\nwot a rɔda vɔk bengyip wɛt!", "4": "E gbɔng repomô Dagwi,\ngwɔrɔt gwa sé de gwo pɛngɛ a bemat neyey.\nDagwi De A Dal Na Reto Mwa a tik repomo mo jaram\nna a sangal ɛ.", "5": "Dagwi pyɛ mɛ a sé e ji gbɔng repomo mo,\nbê sang wey na rɛ ko tyɔng wɛt.\nE rwa hwol gasi, ê vey a rɛ na sɛlɛ.", "6": "Dagwi e lumta, ko yere bemât jey ye tɛ̀ bengyip, ye vow.\nRetô vemo de ba sé re negwɔm ra sé nusu yi e vɔ mɛn,\nko jey ya pere ye ywey.", "7": "Dagwi Darwey, Dâ Jey Mwa a sé tanga wot.\nDagwi wo Yakɔp a sé a wot kwɔ̂n dal.", "8": "Vey in, na yin a di pyɛ de Dagwi Darwey a ga ra,\ngwong de a ga vey na wéy e jey!", "9": "E tɛ̀ be tik tô como e neyɛnɛ̂ jey mwa,\ne kwɔrɔs begbang na bebara,\nko e dak kya e beruga.", "10": "E moklo, “Tik in cɛk! Tɔk in, e me wɛ à Dagwi!\nMa dal na reto e ji yére bemât jey,\nma dal na reto e ji jey mwa!”", "11": "Dagwi Darwey, Dâ Jey Mwa a sé tanga wot.\nDagwi wo Yakɔp a sé a wot kwɔ̂n dal."}
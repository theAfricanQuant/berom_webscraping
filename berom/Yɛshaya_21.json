{"1": "Ha siitit e ra hêy gbingiring e vwarâ gworep.\n \nSede remo de wúla gwo kyě yishing pyɛ́\ne gwông gwɛ e Nɛgɛf,\ngwó yi e vwêl gbingiring,\nyi e vwel de ha sé pyɛ bengyip.", "2": "Ba dura a me pyɛ de ya sé vyes,\nmwât jugu e jugu,\nmwât wey na pyɛ́ e wey na yɛ.\nÀ Ɛlam, tut!\nÀ Medya, gwɔrɔ pomo mó na como!\nMwa vôs yey de ha ga vey mɛ,\nma ga tɛ̀ kwɔ̂k hɛ.", "3": "Yaga ano jim hom ya sé pyep,\nme rus na royô yɛ sizɔng\nsede hwā e rus na jîm tɔ.\nMa ga ye ngyuk, ano me wok ha wɛt.\nA sé a me kpɛɛ, ano me tɔk di wɛt.", "4": "Báre hom he kyě doysa,\nneves o ne nɔngɔs me bengyip.\nMa sɛt bayis hom e ra nawiri\nde jey ye kuyɛ,\nko na ga tɛ́ ɛn a me jeng vôw rebek.", "5": "Yɛn a ga yong kwɔ̂n rê pyɛ́,\nyɛn a ga shara beput,\nyɛn e re, yɛn e sɔ.\nSogo hin, à bemât nuyêl como!\nYong in beruga min na něy!", "6": "Yaga Darwey a yang me ngan:\n“Ci, wɔ̀ tɛ̀ mwât nekanang,\ntik na a ha pyɛ de e bɛrɛng.", "7": "Sede a di bemat comô bedwa,\nbemat bibeba e ra bedwa,\nbemat e ra bemadung, bemat e ra bemaryat,\ntik na a wet betong naka,\na tɛ̀ nehywɛ mɛ naka tyɔng wɛt.”", "8": "Ano mwât nekanang o e moklo, a ye,\n“À Darwey, me tumal e ra tyɔ̌n nekanang\nkayɛ jeng nagwi,\nme nàra e kwɔ̂n fwom hom mwa turuk.", "9": "Di, á vane vey pom, bemât comô bedwa,\nbemat bibeba e ra bedwa!”\nKo a toyo mɛ̀, a ye:\n“Wà ga gaba, Babilɔn wa ga gaba!\nMwa na pyɛ́ de ba yong yê bedagwi mɛ\na ga shara yɛ tɔ̌l e vwel.”", "10": "Áa, à hwo de ma ga dak sede pyɛ̂ yeneng, ko ma ga wolom,\npyɛ de ma ga wok na Dagwi Darwey, Dâ Jey Mwa,\nDagwi wo Israyɛl, e yɛ̀ de ma sé ha a hwo.", "11": "Ha siitit e ra Duma.\nMwat hwak a sé yila me yi e Seyir, e tē:\n“À mwât nekanang, túruk o ha sé e rɛ?\nÀ mwât nekanang, túruk o ha sé e rɛ?”", "12": "Mwât nekanang a ye:\n“Nagasi ne kyè vey, ano naturuk arɔng.\nKa sede hwô simo to rangal, ra ano, to toyo.”", "13": "Ha siitit e ra Arabya.\nÀ yin bagyɛng bemât kwɛngɛl BeDedan,\nyin ê ye ngyɔk e hêy gbingiring hê tyɛl.", "14": "À yin bemât sangal e vwêl Tema\nSey in vê tele yi e vwel mɛn de ba vɔk yêy hwɔshɔ na nshi,\nman in na yɛn na kpam-tuk.", "15": "Yaga yɛn a tele yi e bewâl como,\nyi e bewal de ba ga hwɔlɔ vɛ,\nyi e begbang de bê tā,\ntanga yi na fês como.", "16": "Yaga Darwey a yang me ngan: “E ji shey hining, sede remo de mwât fwôm byɛ e bara neshey, mwa gbɔng nerât Kedar nê tala hɛn,", "17": "ko bwang begbang bemât comô Kedar bê tɛt ɛ tyɔng zɔng. Yaga e Dagwi Darwey, Dagwi wo Israyɛl, a ha ano.”"}
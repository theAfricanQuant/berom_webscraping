{"1": "À hwong hom, à gwel hom, ma ga vey e bwi hom,\nma sé vos mir na behal cɔ́gɔt nesang hyɔɔlɔl,\nma sé sɔ shok e ji bèhamal yɛ,\nma sé sɔ nshî anap na nevasâl yas.\n\nÀ besa yeey, re in, sɔ in,\nsɛ̌ mân bek ha vey a yin.", "2": "Ma sè e ji nevwa, ma ranas negwi,\nko ma wok fwɔ̂ wò yey hom e kwɔgɔt rwi duk, e tē:\n\nWunta a me, à gwa hom, à sa hom,\ngwobɔp hom, de gwa sé gyat.\nRato hom wa ga sing ɛ na mwɛngɛ,\nsetot hom sa ga sing ɛ na wut naturuk.", "3": "Ma ga pat berugu hom, ko sɛ̌ me to me tɛ̀ vɛ a?\nMa ga kus bol hom, ko sɛ̌ me to me pɔrɔk vɛ a?", "4": "Wò yey hom a tɛ̀ vwɔ mɛ e pɔk hom,\nma pere wok cwey mɛ.", "5": "Ma sogo na me wunta a yɛ.\nVɔ hom be tɔngɔt něy mir,\nbekɛn vɔ hom be tele nshi mir,\ne ra gwông pɔk hom.", "6": "Ma wunta a wò yey hom,\nko a ga kana ruru.\nA yang me gbɛrɛk de ma wok fwɔ mɛ wɛt,\nma bɛrɛng, ko ma di ɛ wɛt,\nma yila hɛ, ko a hanat wɛt.", "7": "Bemât gyêng repomo ba man na me,\nyɛn a sé gwɔsɔ,\nyɛn a dak me, ba zére me,\nbemât gyêng jwa-pomo ba sey ɛ rugû dûl rato hom.", "8": "À yin behwông Yɛrusalɛm,\nsira hin a me,\nka yin a sɛ̀ wò yey hom,\ne sé de yin ê ha a yɛ ɛ?\nYang in hɛ, me wok cwey mɛ.", "9": "À hwo zɛrɛ e ji beha,\nwò yey mo a dal wò behak a?\nWò yey mo a dal wo behak\nka hwó tɛ̀ wot a sira a?", "10": "Wò yey hom a sé zɛrɛ̂ wen, kasang a hɛ,\ne nusu zɛɛt e ji bewen gu kuru.", "11": "To mɛ sede dyam shinang,\nsetôt rato mɛ gyisak,\ngwim-gwim sede mâ gwohwǎk.", "12": "Bayis mɛ sede bebɔp,\nde bà ga kus ɛn e ji nevasal yas,\nde be sangal e hagât rɔt kɛ kadung.", "13": "Ranang mɛ ba sé sede bwî cɔ́gɔt behal,\nde gwo ro nesang hyɔɔlɔl,\nbebɛrɛ̂k nu mɛ sede bejamuk besinang,\nde ba paa nesang nshi mir.", "14": "Vɔ mɛ ba sé sede bewɔ́rɔ dyam shinang,\nde ba tɛ̀ dyéngere ryat,\nrebek mɛ hyul-hyul sede hwîn gbin\nde ba tɔrɔ na safir.", "15": "Bol mɛ sede sesêk duk nɛp\nde ba gyisa vɛ e celes dyam shinang.\nNerât bayis mɛ na sé sede sevwêl Lɛbanɔn,\nsede cɔgɔ̂t sida.", "16": "Hâ nu mɛ ha sé mwɛɛsɛs,\nvit a pyɛ de ya tik nà sé pyɛ somo e ji mɛ.\nE yɛ wɛ a wò yey hom, sa hom,\nà behwông Yɛrusalɛm!"}
{"1": "À Dagwi, sogo, na hwo shara vê repugu mo!\nTik vemo de be bɛɛ hwo ves be tele.", "2": "Tik vê ragas neves be ye bit e nuyel mō,\nsede remo de gul gwo wey na sekyeng,\nkɛ sede remo de negang ne ye ywey bagat na kya arɔng.", "3": "Ko tik bemat berat be vɔk yey pyɛng,\nbe ra nzem yɔkyɔk e nuyel mō,\nbē ra ayiriri!", "4": "Rá in a Dagwi lwɛlɛ,\nrá in a yɛ lɛlɛ na yōm,\nrá in lwɛlɛ, na yin somo hɛ, yɛ de e lagsa bale!\nReza mɛ à Dagwi Darwey.\nRɛ̌ hin e nuyel mɛ na nzem!", "5": "Dagwi de a sé e lagwi,\na sé dâ nehyɛn, e sɛlɛ bekuma.", "6": "E nɔ̂ng vemo de ba vɔk bemat wɛt cáng,\ne tɛ̀ bemât ngyang washak, e tɛ̀ ɛn, be re nuyel.\nKo bemat de be sogo nehywɛ,\nbê ro ɛn vɔk e hêy gbingiring, kwɔn de bê re vyong.", "7": "À Dagwi, jeng de hwà viri bemat mō,\njeng de hwà kyè e nuyel mɛn e hêy gbingiring,", "8": "vwel ha digis, rwak wa jɛ̀rɛk e nuyel mō,\nà Dagwi wo Sinai, Dagwi wo BeIsrayɛl.", "9": "Jeng de vwel mō ha kyɛ́ ɛ vɔ,\nhwà tɛ̀ rwak wa rop pyak e ra hɛ,\nhwà tɛ̀ hɛ, he to ɛ rat o.", "10": "Bemat mō ba sangal e hwomo,\nyaga hwà sé wo nerat, hwà sɛlɛ vemo de ba bidɛ sɛlɛ.", "11": "Darwey a nɔng nu,\nko beha de ba shara reha mo ba sé pyak, ba tē,", "12": "“Begbɔng begwɔ̀m tanga bemât como mɛn ba jut bol!\nBeha de bá sè e lɔ ba gas pyɛ́ de ba hashe e de como.", "13": "Ko vemo de ba ka wɔ̂ tô como wɛt,\nde ba sangal na kwarâ vyēl mɛn,\nba nɔng ɛn pyɛ̂ tɔrɔ arɔng.\nYá sè sede bebɔp de ba turu,\nba dak bafabak o na dyam pyɛng,\nbabok o ba dak ɛ dyam shinang de ye nɛp.”", "14": "Jeng de Dagwi Wo Reto Mwa a shara begbɔng begwɔ̀m,\na sé sede wula de wa kwey e ra Raku Zalmɔn.", "15": "Raku Bashan wa sé rwey o tyɔng wɛt,\nwa sé gwogbɔng gwarwâng beraku.", "16": "Yaga sɛ́ de gbɔng Raku Bashan o wo ra repugu na Raku Siyɔn ɛ?\nE wɛ a raku de Dagwi Darwey a ga kasa\nna a sangal ɛ nesheneshey.", "17": "À Darwey, Dagwi Darwey,\njeng de hwà sogo yi e Sinai wɔ e duk re a hwo fongol,\nhwà vɔk ɛ bekyɛkyɛ̂ bedwa gu e ra gu vit à yɛnɛ.", "18": "Jeng de hwà tut vɔk e rak o,\nhwà vɔk ɛ vemo de hwà re na como,\nhwà sey pyɛ́ de hwà tɛ̀ ɛn, be tala.\nKo vemo de ba simo hwo na sangal e hwomo wɛt,\na remo, yɛn e tala hwo pyɛ́ mo arɔng.", "19": "Tik na wot a somo Darwey,\nyɛ de e jut nedirik mot kayɛ jeng!\nYɛ wɛ a mwât sey ot.", "20": "Dagwi mot e vibis hot.\nYɛ Darwey, Dagwi Darwey a vɔk begwong\nde ê tɔk hywit ot yi e reku.", "21": "Ko ê mɔbɔs beratô bemât repugu mɛ,\nvemo de be kye e de râ pyɛ́ vyes.", "22": "Darwey a ye, “Mê toyo na yɛn yi e Raku Bashan\nna yi e tîs gworep ciwil arɔng.", "23": "Ano, à yin BeIsrayɛl, yin ê bɔrɔs nemi mɛn,\nbevu min bê re bavîn bemât repugu min o!”", "24": "À Dagwi, gbɔng gwɔ̀m hom,\nbemat be bɛrɛng kwey mō,\nhwà sé kyè vɔk e duk re a hwo fongol.", "25": "Bemât lɛlɛ e nuyel, bemât dâk yōm e bama,\nbehwong ba gwɔrɔ hɛn, be dak nebing.", "26": "Lwɛlɛ ma gwomo de yɛn a sé ra:\n“Somo hin Dagwi Darwey, à yin yére BeIsrayɛl!\nE ji netula min, somo hin Dagwi!”", "27": "Bɛnyamin, tashal mɛn e nuyel,\nbemât nuyêl Yuda tanga regyɛng bemat mɛn be raa,\nbemât nuyêl Zɛbulun na Naftali e tala mo.", "28": "À Dagwi, dura a bemat, hwà vɔk reto.\nDura a wot reto de hwà ra mɛ fwom e to mot,", "29": "yi e duk re a hwo fongol e ra rak Yɛrusalɛm.\nTik begbɔng begwɔ̀m be vɛ̀sɛ a hwo na nenɔrɔ.", "30": "Gyong Misra, ngyama yane de ya sé e ji sere!\nGyong yere bemât jey yane mo!\nBemât nuyêl yɛ tanga bemat mɛn\nba sé sede kwarâ bemus tanga bebot o.\nTɛ̀ ɛn be vey e ji bengyip, na be vey a hwo na dyam pyɛng.\nShara bemat vemo de be simo como.", "31": "Begbɔng betom bê vey yi e Misra,\nBemât Kush bê vey dey-dey, bê nára nenɔrɔ vɔk na Dagwi.", "32": "Rá in a Dagwi lwɛlɛ, à yin yére bemât jey,\nra in a Darwey lɛlɛ̂ somo!", "33": "Somo hin yɛ de e laga kyɛkyɛ̂ bedwa mɛ e lagwi,\nlagwi de wà sè gyam pɛrɛ̂ jey.\nWok in, e gbɔ sede gbara wo taksal.", "34": "Há in retô Dagwi!\nE re negwɔm e ra BeIsrayɛl na gbɔng nerey,\nlagwi wo dura reto de a vɔk.", "35": "Dagwî BeIsrayɛl a sé pyɛ sap e duk re a yɛ fongol!\nE nɔngɔ̂s bemat mɛ gap na reto.\n \nSomo hin Dagwi!"}
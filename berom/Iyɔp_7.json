{"1": "“Neken mwasi na sé sede mwat como,\nna sé sede mwât fwôm sesam,\nnepɔlɔ mɛ na sé sede nè mwât fwôm byɛ.", "2": "Sede sam de e gyeng gabâ gwi,\nsede mwat fwom de e gyeng dyām mɛ zɔng.", "3": "Pɛl e ra pɛl vit à tin,\nturuk e ra turuk ma ga té me hywiri.", "4": "Jeng de me dyɛng, me rangâl to hom,\ne yɛ̌ jeng de mê sene ɛ, turuk ha nàta hɛ,\nme nàra e de doysa vɔk e rwa hwol gasi.", "5": "Rehwô rebek hom ra sila na bekut,\nrebek hom ra sila na benot, bà tɛ̀ nshi ba kulu hɛn.", "6": "Nepɔlɔ hom nê ye shung sede kyeng,\nnê kwey vit à sɛt yey.", "7": "Hwó bare, neken hom na sé nesong zɔng,\nbayis hom bê to di nerat wɛt.", "8": "Yis mo ha kana di me ko hé to di me wɛt,\nbayis mo bê jama di me ko vit a me.", "9": "Sede bale de be shara hɛn, be ye wɛrɛng,\nano, yɛ de e wɔ e kwɔn bevuvwel, e to vey wɛt.", "10": "E sang toyo e lɔ mɛ wɛt,\nbemat mɛ be to di ɛ wɛt.", "11": "Ka me, mê man nu hom wɛt,\nmê ha, yaga gabik serɔ hom,\nmê ha e sesin hom pyɛ de ye re a me yey.", "12": "Ma sé gwotagbɔk pyɛ gworep kɛ gwalwel nshi\nde hwó tɛ̀ be gyeng me arɛt?", "13": "Me dyɛng na me sɛ̀ pɔnglɔ, mê sɛ̀ yêy dyɛngɛ,\npɔnglɔ yaga gabik serɔ hom.", "14": "Ko mwa ano hwó tɛsɛ a me bengyip na negwi,\nhwo tɛ̀ me tē lot na pyɛ̂ durâ negwi-ywey.", "15": "Ma dal na simo be tá a me tsɔt,\nme ku, de mê sè wɔnɔ bekup.", "16": "Ma ga ye waa, me simo nàra kwen gbak-gbak wɛt,\ntík me, neken hom na sé nesong zɔng.", "17": "Mwasi a sé sɛ́ de hwà tɛ̀ ɛ gbɔng o ɛ?\nMwasi a sé sɛ́ de hwà tɛ̀ nehywɛ mō e ra yɛ ɛ?", "18": "Hwó bɛrɛng hɛ kahɛ gasi,\nhwo masa hɛ kayɛ jeng.", "19": "Ma sé ra won, tik me zɔng,\ntik me, me wɔlɔk netěy.", "20": "Ka ma ga ra renɛn, e sɛ́ yɛ de ma ra a hwo ɛ,\na mwât gyêng bemasi ɛ?\nE rɛ̌ de hê ra o arɛt?\nYaga sɛ́ de hwà ta me e yel arɛt?\nMa ga tɛ́ me pyɛ̂ nedirik na hwo arɛt?", "21": "Hwô jut a me banɛn hom,\nna hwo gas me na pyɛ́ vyes hom wɛt a?\nJeng tyɔng bê bang me na fongol,\nhwô jama mɛ vit.”"}
{"1": "À Dagwi Darwey, mê ra lwɛlɛ̂ nerat mō kayɛ jeng.\nLwɛlɛ hom gwô ha wɔ sɛ̀ nezamang: hwà sé wo tsak o.", "2": "Ey, mê tē, “Nerat mō na rɔda nàra gbak-gbak,\ntsak o mō wô nàra sede lagwi.”", "3": "Hwà ye, “Ma ga wuna me na sira tanga Davit,\nyɛ wɛ de ma ga kasa,\nma ga vo a yɛ nu ma ye,", "4": "Kayɛ jeng bê sɛ̀ gbɔng gwɔ̀m yi e yere mō,\nmê tɛ̀ gwofwa negwɔm mō gwo nàra wɔ sɛ̀ nezamang.”", "5": "À Dagwi Darwey, e tulâ lagwi, betom-lagwi be somo pyɛ̂ bes mō,\nbe ra lwɛlɛ̂ tsak o mō.", "6": "Ey mwin, vit a hwak e lagwi de ê mara to mɛ na hwo,\nvit a gwining e ji bemat-lagwi de a sé sede hwo.", "7": "E tulâ betom-lagwi, be vow e nuyel mō, à Dagwi,\nmwa yɛn de ba gwɔrɔ hwo be sap o.", "8": "À Dagwi Darwey, Dagwi Dâ Jey Mwa, wa a vɔk reto sede hwo ɛ?\nHwà sé wo tsak o vit a sege.", "9": "Hwà vɔk reto e ra gworep.\nJeng de bagung nshi be tē gundus,\nhwà gyong vɛ, ko ne sǎ yuu.", "10": "Hwà mɔrɔ Rahap, gwalwel-nshi, hwà bɔrɔs gwɛ.\nHwà shara vê repugu mō na vwɔ mō gwô gap.", "11": "Lagwi wa sé mwo, jey ya sé myo arɔng!\nJey na pyɛ́ mwa de ya sé e ji mo,\ne hwo wɛ de hwà yong yɛ.", "12": "Hwà tɛ̀ rwa batin na wo bato,\nberakû Tabor tanga Hɛrmɔn be somo hwo.", "13": "Gap mō ha sé za wɛt,\nhwó nára vwɔ yege mō gwô wɛng.", "14": "Tîs negwɔm mō a het ngan:\nhwó gas shɔt e tē, hwó gyeng badu.\nHwó tɛ̀ yey na bemat mō, hwà ye waa a hɛn ko tyɔng wɛt,\nnemo nɛ a negwɔn negwɔm mō.", "15": "Vê wɛng a vemo de be mok a hwo lwɛlɛ à Dagwi Darwey!\nYɛn e sɛsɛm nerat yi na hwo.", "16": "Wot e wosho e de rɛɛ na nzem,\nwot e kyè na to e gwi, yaga hwà gas shɔt e tē.", "17": "Hwó nɔng ot gap de wot e dak mɛ kaa.\nYaga hwà tɛ̀ yey na wot, gap mot he gwɛsɛ hɛ.", "18": "Hwo, à Dagwi Darwey, hwà kasa a wot mwât dul ot,\nhwo, à Dagwi wo jɛrɛ wo BeIsrayɛl,\nhwà nɔng ot gbɔng gwɔ̀m.", "19": "A raane, hwà ha na vemo de bá sè pang na hwo,\nhwà ha na yɛn e ji negwi-ywey, hwà ye,\n“Ma ga sɛlɛ sugâ como hwak,\nma ga kasa bwôt mwat e ji bemat hom.", "20": "Ma ga sɛ̀ Davit, sam hom,\nma ga shushu hɛ na něy de na sé jaram yaga me.", "21": "Mê vɔk ɛ na vwɔ̂ gap hom,\nyi na reto hom mê tɛ̀ ɛ a vɔk gap.", "22": "“Vê repugu mɛ ba rɔda kwɛlɛng hɛ wɛt,\nvemo de be simo be re bol mɛ, bê sɛ̀ gwong wɛt.", "23": "Ma rɔda wey na vê repugu mɛ,\nmê mɔrɔ kawɛ de e bɛɛ hɛ ves.", "24": "Mê tɛ̀ yey na yɛ, mê se pang na yɛ,\nmê tɛ̀ ɛ, a vɔk gap kayɛ jeng.", "25": "Mê tɛ̀ ɛ, a re negwɔm e ra bavwel\nwɔ̀ ye dɔ a nerɔt tanga berep.", "26": "Davit a rɔda yang me,\n‘Hwà sé da hom na Dagwi hom,\nhwà sé a me sede fwara, kwɔ̂n dal hom.’", "27": "Ko me ma rɔda nɔng ɛ nedanelɔ,\nmê tɛ̀ ɛ, a vɔk reto a dal begbɔng begwɔ̀m jey mwa.", "28": "Ma tɛ̀ yey na yɛ kayɛ jeng,\nko sira de ma wuna na yɛ hê nàra.", "29": "Yere mɛ yê re negwɔm mɛ nesheneshey,\ngwofwa negwɔm mɛ gwô nàra gbák de lagwi wa sé.", "30": "“Ka sede yere mɛ ya kyɛ́ ɛ nà gyeng basa hom,\nyɛn a ra pyɛ́ de ma nɔng ɛn nu e ra yɛ wɛt,", "31": "ba byɛs basa hom,\nba gyenges ha hom wɛt,", "32": "me, ma rɔda tabak hɛn yaga banɛn mɛn,\nma rɔda tɛ̀, yɛn a sɔ rezot yaga buru mɛn.", "33": "Ko ma rɔda tik nà tɛ̀ yey na Davit wɛt,\nmê tik nà sila nu de ma vo a yɛ wɛt.", "34": "“Ma rɔda kwɔrɔ sira de ma wuna na yɛ wɛt,\nmê sege ha de ha nusu yi e nu hom arɔng wɛt.", "35": "Gbak de ma ga sira na reza hom,\nma rɔda kwɛlɛng Davit wɛt.", "36": "Yere mɛ yê re negwɔm mɛ nesheneshey,\ngwofwa negwɔm mɛ gwô nàra gbák de gwi gwa sé,", "37": "gbák de pwɛl gwa sé,\npwɛl de gwo bɛrɛng yi e larwak, gwo nɔng nuha.”", "38": "Ko di, à Dagwi, hwà tɛ̀ shom na gbɔng gwɔ̀m de hwà kasa,\nhwà nɔng ɛ ma, hwà ye zak a hɛ.", "39": "Hwà kwɔrɔ sira de hwà wuna na sam mō,\nhwà teshe na kpîn negwɔm mɛ.", "40": "Hwà rùnus jwa-pomo mɛ,\nko nekwɔn dal mɛ hwà ga tɛ̀ nɛ na tɛ́ ɛn barin.", "41": "Mwa vemo de be kwey be hashe pyɛ́ mɛ,\nyére dyuk ye shɛgɛsh hɛ.", "42": "Hwà nɔ̂ng vê repugu mɛ wɛng,\nhwà tɛ̀ vemo de be bɛɛ hɛ ves be vɔk yey pyɛng.", "43": "Hwà lashe pyɛ̂ como mɛ,\nhwà nɔng ɛ wɛng e como wɛt.", "44": "Hwà tɛ̀ ɛ, a bidɛ nerey mɛ,\nhwà gang gwofwa negwɔm mɛ.", "45": "Hwà tɛt a yɛ nepyak neshey,\nhwà kyiri hɛ na rekyen.", "46": "Vɔk e yɛ̌ jeng à Dagwi Darwey de hwô kyɛ́ o nà wok me ɛ?\nVɔk e nesheneshey a?\nVɔk e yɛ̌ jeng de shom mō yê sǎ e de raye me ɛ?", "47": "Neken hom na rɔɔ ba a?\nHwà yong bemasi, vit a retin a?", "48": "Hwak a sé de ê nàra kwen sana ku bɛ?\nHwak a sé de ê tɔk hywit ɛ sana yel e sak bɛ?", "49": "À Darwey, sɛ́ de hwô ra,\nna hwo dura a wot mɛ nerat mō ne yimo ɛ?\nHwà kana sira a Davit, hwô dura a yɛ nɛ,\nko tsak o mō wɛ a lek mō.", "50": "Bàre na besam mō de be byɛs ɛn.\nMe wɔlsɔk dusâ yére bemât jey pyak.", "51": "À Dagwi Darwey, vê repugu mō be byɛs gbɔng gwɔ̀m de hwà kasa!\nBé byɛs ɛ kagwa de ba di ɛ.", "52": "Bē somo Dagwi Darwey nesheneshey!\nAno, a sè ano!"}
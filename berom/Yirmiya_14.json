{"1": "Ha de Dagwi Darwey a ha na Yirmiya\ne ra nehwogot a hemo,", "2": "“Yuda a sé tosho,\nbapomo mɛ ba ga lashe hɛn.\nBemât vɛ ba sé e dyɛngɛ e vwel e de lashe yey,\nko Yɛrusalɛm wó tosho na gbɔng fwɔ, wó jama be sɛlɛ wɛ.", "3": "Bedaberey be tomsal bemat fwom mɛn e de jama nshi,\nbe kyese e hes,\nko yɛn e sɛ̀ nshi wɛt,\nbe tòros hɛn na betsung mɛn hal.\nA sé a yɛn gbɛrɛk, na kpɛɛ,\nko yɛn e bangas bato mɛn.", "4": "Vwel o ha ga taksal yaga vit a rwak e hɛ,\na sé a bemât cap gbɛrɛk, na kpɛɛ, yɛn e bangas bato mɛn.", "5": "Ròs e tê hey wa kyini hwey de wa mɛsɛ̂ng tɔ,\nyaga vit a sehwey.", "6": "Bemadung ba wɔ̀ tumal e ra tɛ̂t berahwol besán o,\nbe gapsing sana gul sede nevu-hey.\nBa tɔk bɛrɛng yɛt wɛt,\nyaga ba ga re pyɛ wɛt.", "7": "Mwa ano de banɛn mot be nɔng nuha e ra wot,\nko à Dagwi Darwey, sɛlɛ hot, sede remo de hwà ga kana sira.\nWot a ga doyo a hwo ma zang pyak\nwot a ga ra a hwo banɛn.", "8": "E hwo zɔng de BeIsrayɛl ba sɛt ɛ yey,\ne hwo zɔng à wo sey ot e jeng reyɔm.\nYaga sɛ́ de hwà sé sede kwɛnɛt e vwel mot,\nkɛ sede mwât kwɛngɛl de a pere pɔl hining zɔng ɛ?", "9": "Yaga sɛ́ de hwà sé sede mwat de pyɛ langat cak ya pere sɛ̀ ɛ,\nkɛ sede mwât como, de a tɔk sey mwat hwak wɛt ɛ?\nA sé mwin, à Dagwi Darwey, hwà sé e tē mot,\nbe yila hot na reza mo,\nHwo kwon kyini hot wɛt!”", "10": "Dagwi Darwey a ye ngan e ra bemat vemo, “Yɛn a kat simô tele yi na me, ko yɛn e tɔk gyeng bol mɛn wɛt. Yaga ano, ma vɔk yey pyɛng na yɛn wɛt. Mê bare na buru detidetu de yɛn a ga ragas, ko mê tabak hɛn yaga banɛn mɛn.”", "11": "Dagwi Darwey a yang me, “Hwo ra won na me sɛlɛ bemat vemo wɛt.", "12": "Ka yɛn a ka tik rê pyɛ́ mwa, ko mê tɛ̀ tong na sesin mɛn, na me sɛlɛ hɛn wɛt. Ka yɛn a ka nása a me nɔrɔ yas de be rangas, mwa na he pyɛ̂ yéneng, ko yey hom yê pɛngɛ na yɛn wɛt. Mê mɔbɔs hɛn e como, na vyong tanga serɔ”.", "13": "Ko ma ye, “À Darwey Dagwi Darwey, hwà tɔk, bezarap mo be tang bemat o wɔgɔ, como kɛ vyong yê hwo e ra yɛn wɛt. Yɛn a ye, Dagwi a sira, yɛn ê sangal tyang zɔng e vwel mɛn.”", "14": "Ko Dagwi Darwey a toyo mɛ̀, a ye, “Bezarap hom ba sé vɛ́sɛ bɔs e ji reza hom; ma tomo hɛn wɛt, kɛ ma nɔng ɛn nu, kɛ ma hanat na yɛn wɛt. Pyɛ de yɛn a ye, yɛn a ga di na negwi-ywey ya sé bɔs, yɛn e bɛrɛng na tô zɔng-reng, yɛn e ra ano na kwɛlɛng bato mɛn zɔng.", "15": "Me Dagwi Darwey ma sé ha a hwo pyɛ de mê ra na bemat de e me de ma tomo hɛn wɛt, ko mwa ano, yɛn a ha e ji reza hom. Yɛn a ye, como na vyong yê hwo e ra vwel hemo wɛt. Ko di, mê mɔbɔs hɛn na como tanga vyong arɔng.", "16": "Bemat de be sey neha mɛn o, bê mɔbɔs hɛn e begwong vining o. Bê bomos bavin mɛn e nehyok Yɛrusalɛm, ko bê sɛ̀ mwat de ê lɛsɛ hɛn wɛt. Pyɛ́ yemo yê té na kawɛ e ji mɛn — mwa na beha mɛn, na nèy mɛn bewen na behwong. Mê tɛ̀ yɛn a tala pyɔ̌n neves mɛn.”", "17": "Dagwi Darwey a nɔng mɛ nu na me ha a bemat o reha lashe yey hom, ngan,\n“Tik na bayis hom be sǎ e de tele nemwishil nagwi na naturuk.\nTik na me sang tik nà tosho wɛt,\nyaga ba ga mǎ ding-ding bemat hom de ba sé mɛrɛk sede kehwong,\nko yɛn e ririm na gbɔng rām.", "18": "Jeng de ma nusu e hey,\nko ma di bavin bemat como.\nJeng de ma wɔ́ e ji bapomo,\nko ma di rɔ̂ vyong.\nBezarap hom, na bepiris hom ba sé re nuyel na tom dyām mɛn e vwel o,\nko yɛn a ka tɔk báre hom wɛt.”", "19": "À Dagwi Darwey, hwà ga kyɛ́ o Yuda mwa a?\nYey mo ya ga nu ɛ vit e ra bemat Siyɔn a?\nYaga sɛ́ de hwà ga mǎ hot ding-ding ano,\nde wot ê tɔk tɛ̀ tyang wɛt ɛ?\nWot a jama sangal tyang, ko wot a sɛ̀ pyɛ cak ryat wɛt.\nWot a jama be tɛ̀ ot tyang, ko wot a sɛ̀ pyɛ bengyip.", "20": "À Dagwi Darwey, wot a ga ra a hwo banɛn.\nWot a sé kulu banɛn mot,\ntanga ve bedabeda mot.", "21": "Bare na sira mo, ko hwo byɛnɛng hot wɛt.\nHwo tɛ̀ gwofwa gbɔng nerat mo gwo sè pyɛ rekyen wɛt.\nHwo kwɔrɔ wuna-na-sira de hwà kana ra na wot wɛt.", "22": "Vit a cī yére bemat jey cak de yê tɔk tomo na rwak.\nLagwi pyɛ wɛ wô tɔk tɛ̀ rwak wo rop wɛt.\nÀ Dagwi Darwey, Dagwi mot, a sé e hwo wɛt a?\nWot a ga sɛt yey mot e ra hwo,\nyaga e hwo de hwó ra pyɛ́ yemo mwa."}
{"1": "À hwông lɔ gwɔ̀m\nbekpatak o ba sé a hwo berat e bol mo tyɔng wɛt,\ntà mo ba sé rat sizɔng sede dyéngere\nde mwât sekwɛl a yong.", "2": "Hwop mo ha sé hyul-hyul sede tsung,\nde be bidɛ nshî anap nerat wɛt,\nrebek mo sede gwɔ̂t alkama\nde bejamuk besinang ba gwɔrɔ hɛ.", "3": "Bavasal mo ba sé barat\nsede beshambyâ vow.", "4": "Fwɔ mo gwa sé sede tyɔ̌n de ba tɔrɔ na yìn gbin,\nbayis mo sede nshî bekadûng Hɛshbɔn\ne hagât rwi yêl Bat-Rabim,\nwol mo ha sé lis sede tyɔ̌n Lɛbanɔn de yɛ bɛrɛng rwa Damaskus.", "5": "Rato mo wa tɛ̀ hwà sé tabat sede Raku Karmɛl,\ntot lis mo ha sé sit, ha sé gwɛs-gwɛs\nhé tɔk jut nehywɛ gbɔng gwɔ̀m.", "6": "Hwà sé pyɛ bɛrɛng, hwà sé zɛrɛ tyɔng wɛt,\nÀ wò yey hom, ma vɔk yey pyɛng na hwo.", "7": "Hwà hwo sede retîn tyet,\nbavasal mo sede gushuk nèy gǎrum.", "8": "Tik me tut e ra retîn tyet o,\nna me vos nèy nelang rɛ mwa.\nBavasal mo gushuk sede nèy anap,\nnesang pɔngɔ mo na sɛ hyɔɔlɔl sede nèy apɛl.", "9": "Mân ranang na hwo ha dal nshî anap de na dal na neta,\nne gyirik e fwɔ hom sede nshî anap nepas o,\nne kweres hyuululul e bɛrɛk nu tanga yìn.", "10": "Wò yey hom a simo me,\nme arɔng ma sé mwɛ.", "11": "Vey, à wò yey hom, tik wot a kyè wo e hey,\nna wot a wɔ̀ tɛ̀ nepɔlɔ e nebapomo.", "12": "Wot ê sogo hywiinin nagasi wɔ e bwî anap\nna wot a di kɛ batîn anap ba ga turuk, ba ga paa cúyu,\nkɛ bepomigiranet ba ga paa cúyu.\nE hwomo mê nɔng to hom na hwo.", "13": "Nezap pyâl-gwi ye nɔngɔs nesang nerat,\nko nèy cɔ́gɔt nerat sizɔng na gwɔrɔ ri duk mot,\nnepas mwa na neroso,\nma ga ngyɛrɛ a hwo,\nà hwo wo yey hom."}
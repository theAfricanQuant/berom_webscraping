{"1": "Dagwi Darwey a ye:\nGyirik na hwo sangal e fongol,\nà zing-hwông Babilɔn!\nSangal e vwel sana gwofwa negwɔm,\nà zing-hwông BeBabilɔn!\nYaga bê to sang ye hwà sé\nhywɛ na mɛrɛk wɛt.", "2": "Jut vwɔ̂ fwa na hwo hwongo mɛ pyɛ́,\npat kerugû bâng to mo,\nhywɛrɛm hwo, hala bol mo pyot,\nye dɔ à nerɔt o.", "3": "Bê bɛrɛng nekpimit mo,\nko bê di rekyen mo,\nmê tala hwo neves mo,\nko mê tik hwak e ji mo wɛt.", "4": "Wo viri mot — Dagwi Darwey, Dâ Jey Mwa, à reza mɛ —\nyɛ à Wo Jɛrɛ, wo Israyɛl.", "5": "Sǎ yuu, na hwo lɛrɛ tó mo e lwil,\nhwo hwông BeBabilɔn!\nYaga bê to yila hwo\nà gbɔng gwɔ̀m hwâ segwɔm wɛt.", "6": "Ma tɛ̀ shom na bemat hom,\nma kyini vê nedanelɔ hom,\nma nára hɛn e vɔ mo,\nhwà wok nemwishish mɛn wɛt.\nE ra vemo de ba ga kwopos,\nhwà tɛ̀ pyɛ̂ nedirik e ra yɛn.", "7": "Hwà ye, “Mê sè gbɔng gwɔ̀m hwā nesheneshey,\nano hwá tɛ̀ pyɛ́ de yê vey e yey mo\nkɛ hwá bare yɛnɛ̂ yɛ wɛt.", "8": "“A remo, wok, hwo de hwà kat simô neta,\nhwó sangal gyat, hwó tē e yey mo,\n‘E me wɛ, ko vit a hwak sede me.\nMê sè kuma kɛ mê tɔk rekû nèy wɛt.’", "9": "Pyɛ́ bya yemo yê hwo e ra hwo,\ne kejeng tyɔng, e tuk hining:\nRekû nèy na nekuma\nyê hwo e ra hwo kyip,\nmwa na yerê bes mo\nna gbɔng retô vyoshon mo.", "10": "“Á sè a hwo gyat e de neves mo,\nhwá ye, ‘Vit à mwat de e bɛɛ me.’\nNetsitsɛng mo ná tɔ́k mo\nná tɛ̀ hwo ye rɛng,\nko hwá ye e yey mo,\n‘E me wɛ, ko vit a hwak sede me.’", "11": "Sana tɔk neves nê hwo e ra hwo\nnemo de hwô tɔk ra hwâl nɛ̀ wɛt.\nGawey hê hwo e ra hwo,\nhemo de hwô tɔk gang e jey wɛt,\nko reyɔm rê hwo e ra hwo hák,\nde hwà tɔk pyɛ cak e ra rɛ wɛt.", "12": "“Ci na tô bes mo,\nna nepyak balów mo,\nde hwá pɛngɛ hwo e ra yɛ yi e newen mo,\ngyeng hwô kyɛm hwo di wɛng,\ngyeng hwô shisa hɛn mɛ.", "13": "A sé a hwo gbɛrɛk\nna nepyak vôs badu mo,\ntik vemo de be ngyɛgɛt lagwi\nbe sogo na be sey o,\nvemo de be bɛrɛng netangacɛn,\nko e kagwɛ pwɛl pwas\nbe ha pyɛ de yê té na hwo.", "14": "“Di, yɛn a sé de cugul,\nkya he re ɛn,\nbe tɔk sey bato mɛn\nyi e retô balêm kya mo wɛt.\nHa sé kyâ wôk nemɔɔ wɛt,\ne kyâ sangal bagat na hɛ wɛt!", "15": "Ano de bevwoshon o bê sè a hwo,\nyɛn de yin á pɛngɛ hîn fwom na yɛn yimo newen min,\nkawɛ a ga kaba gwong mɛ,\nvit a winde ê sey o.”"}
{"1": "Ma tɛ̀ yey na Dagwi Darwey.\nJeng de ma dak gabɔk na yɛ, a wok fwɔ hom.", "2": "A wet betong na me,\nyaga ano, ma rɔda ra won na yɛ jeng de ma sé kwen.", "3": "Ngyâng reku ya ga rɔgɔs me,\nbengyip kwɔ̂n bevuvwel ba ga vo me.\nMa di reyɔm, ma vos yey ding-ding,", "4": "ko ma yila Dagwi Darwey,\nma ye, “Áaa! À Dagwi Darwey, sey me!”", "5": "Dagwi Darwey a sé wo toshô reyɔm, wo nerat,\nDagwi mot a sé wo nemwishish.", "6": "Dagwi Darwey e dul bepɛng;\nma ga tala me, ko a de sey me.", "7": "A remo, a yang me hagalak,\nyaga Dagwi Darwey a ga dura a me nerat.", "8": "À Dagwi Darwey, hwà ga sey me yi e reku,\nhwà yishing a me nemwishil,\nhwà tik ma gaba wɛt.", "9": "A remo, ma rɔda kyè e nuyel mō,\ne jey yemo de bemat be sangal ɛ.", "10": "Ma sangal gak e ji tsak o, mwa ano de ma ye,\n“Ma ga wok rebek ding-ding.”", "11": "Ma ga yel e garigim, ma ye,\n“Vit a mwat de bê tɔk tɛ̀ gap e ra ha mɛ.”", "12": "E sɛ́ de mê nɔ̂ng Dagwi Darwey,\nyaga mwa nerat de a dura a me ɛ?", "13": "Mê nára a yɛ nɔrɔ̂ nshî anap,\nmê somo reza mɛ.", "14": "Mê tala hɛ mwa pyɛ́ de ma ga sira me,\nmê tala hɛ e nuyêl mwa bemat mɛ.", "15": "Vemo de ba sé pang na Dagwi Darwey, ba vɔk nerat e bayis mɛ,\nreku mɛn re royo a yɛ yey.", "16": "Mwin, à Dagwi Darwey, ma sé mwât fwom mō,\nma sé ra a hwo fwom tyɛng sede remo de dē hom á ra.\nHwà ga viri me yi e ngyâng reku.", "17": "Mê nára a hwo nɔrɔ, na me feng a hwo mɛ,\nmê ye, hwà sé Dagwi hom.", "18": "Mê tala hwo mwa pyɛ́ de ma ga sira me.\nMê tala hwo e nuyêl mwa bemat mō,", "19": "e nelala gbɔng duk re a hwo ɛ fongol,\ne tê Yɛrusalɛm.\n \nSomo hin Dagwi Darwey!"}
{"1": "Dagwi Darwey a ha na me, a ye,", "2": "“Hwo mwasi, Darwey Dagwi Darwey a yang bemat vwel Israyɛl ngan:\n“Yɛnɛ mó! Yɛnɛ mó ha ga pom,\ne ra rwa gùl naas ve vwel o.", "3": "A remo yɛnɛ mó ha ga hwo e ra yin,\nmê hala shom hom e ra yin.\nMê ra a yin shɔt tyɛng na begwong min,\nmê tabak hin yaga pyɛ̂ byɛm-byɛm min.", "4": "Yīs hom hê tik hwak wɛt,\nmê wok nemwishish wɛt.\nMê tabak hin yaga begwong min,\nyaga pyɛ̂ byɛm-byɛm de ya sé e tē min.\nAno yin ê tɔk e me wɛ à Dagwi Darwey.”", "5": "Darwey Dagwi Darwey a ye:\n“Rezot e ra rezot!\nDi, ra ga pom.", "6": "Yɛnɛ mó ha ga vey, yɛnɛ mó ha ga pom.\nHā ga sene e ra yin, di, ha ga vey!", "7": "Gawey min ha ga vey na yin,\nà yin bemat vwel o.\nJeng o ya ga vey, tuk o ha vey bagat,\nhê reyɔm, ko hê nzem e beraku wɛt.", "8": "Bwang o tyɔng a remo,\nmê shusha shom hom e ra yin,\nmê tala shom hom e ra yin.\nMê yɛrɛ a yin shɔt tyɛng na begwong min,\nko mê tabak hin yaga mwa nebyɛm-byɛm min.", "9": "Yīs hom hê tik hwak wɛt,\nmê wok nemwishish wɛt.\nMê tabak hin tyɛng na begwong min,\nyaga pyɛ̂ byɛm-byɛm de ya sé e tē min.\nAno yin ê tɔk e me Dagwi Darwey de ma fala.", "10": "Di, jeng o! Di, ye kyè vey!\nGawey min ha ga nusu e jey.\nGwelê yol min gwa ga túruk,\nrâ kaa ha ga karak.", "11": "Yol ya ga ras, ya tɛ́ ɛ gwelê neves,\nvit à winde ê nàra.\nVit à neshɛ̀rɛk mɛn, vit à yele mɛn,\nvit à pyɛ de ya dal na nerey e tē mɛn.", "12": "Jeng o ya ga pom,\ntuk o ha vey bagat,\ntik na mwat sey o a shɛgɛsh wɛt,\nko mwat row o a ra sesin wɛt,\nyaga shom ya sé e ra bagyɛng mɛn mwa.", "13": "“Yaga bemat row o bê to toyo e ra pyɛ de ba ga sey wɛt, mwa jeng de yɛn a rɔngɔl beken. Yaga negwi-ywey o nà ra mwa regyɛng mɛn, bê tɔk to fugut wɛt. Yaga banɛn mɛn, yɛn ê tɔk gyeng neken mɛn wɛt.", "14": "“Ba ga pɛl durum, be yong kayɛ pyɛ gyam,\nko vit à mwat de a wɔ̂ como,\nyaga shom hom ya sé e ra mwa bagyɛng mɛn.", "15": "Yaga wal como wa sé e jey,\nko tumbang na vyong ba sé e lɔ,\nvemo de ba sé e tê-dyɛng\nbê kushu na wal como,\nvemo de ba sé e repomo —\nvyong na tumbang bê re ɛn.", "16": "Ka sede vê dál behak ba hywit ɛn,\nbê sɛ̀ ɛn e beraku,\nsede bewǔtut benɛk,\nmwa vɛ be ra sesin e ra banɛn mɛn.", "17": "Mwa vɔ bê vow,\nmwa bakwot bê tɛ́ ɛn gbɛrɛk.", "18": "Bê tɛ̀ berugu sesin,\nneves nê kyiri hɛn.\nRekyen rê se e ra mwa bayis,\nbato mɛn bê tɛ́ ɛn hulhul.", "19": "Yɛn ê wesek dyam pyɛng mɛn e nehyok,\nbê teshe na dyam shinang mɛn sede pyɛ ligis.\n“Dyam pyɛng na dyam shinang mɛn yê tɔk sey ɛn e tuk shom Dagwi Darwey wɛt. Yɛn ê tɔk kwɔshɔ vyong mɛn, kɛ be sila jim mɛn na yɛ wɛt. Yaga yá sè pyɛ̂ bugurɛk yê neburu mɛn.", "20": "Yi na pyɛ̂ tɔrɔ mɛn ryat o, de yɛn á ra kaa na yɛ, yɛn á yong cī mɛn de ya sé byɛm-byɛm, pyɛ́ de ya sé kis. Yaga ano, mê tɛ̀ ye sè a yɛn pyɛ gbiridik.", "21": "“Mê nára a bemat beduk pyɛ́ mɛn mwa,\nsede pyɛ́ de yɛn a sey ɛ̀,\nko na bemat bevês jey sede pyɛ̂ jugu,\nyɛn ê tɛ̀ yɛ̄ ligis.", "22": "Mê doyo bayis hom yi na yɛn,\nyaga na yɛn a tɛ̀ Kwɔn Jɛrɛ hom ligis.\nVê yol bê yel e hɛ,\nyɛn ê tɛ̀ hɛ ligis.", "23": "Yong in ngyang!\nYaga vwel o ha sila na banɛ̂n lusha nemi,\ngbɔng pomo ha sila na yol.", "24": "Mê vey na yére bemat jey de ya dal na neves\nna ye sey ɛ nelɔ mɛn.\nMê yɛnɛ râ kaà vê gap o,\nko nekwɔn jɛrɛ mɛn nê tɛ́ ɛn ligis.", "25": "Jeng de rezot rê pom, yɛn ê jama sangal netyang,\nko vit à hɛ.", "26": "Rezot rê raa rezot,\nneha nê raa neha,\nyɛn ê kyě jama negwi-ywey yi na zarap,\nbasa hê se vit yi na piris\nna vô bya yi na bemakuk.", "27": "Gwɔ̀m ê ra sesin,\nhwey gwɔ̀m hê pat yey e negwɔm o,\nko vɔ mwa bemat vwel o bê vow.\nMê ra na yɛn tyɛng na gwong mɛn,\ntyɛng na shɔ̄t mɛn mê ra a yɛn shɔt.\nKo yɛn ê tɔk e me wɛ à Dagwi Darwey.”"}
{"1": "À Dagwi Darwey, a sé na hwo de me jama kwɔ̂n dal.\nHwo tik, me vo rekyen wɛt!", "2": "Hwó ra pyɛ́ de ya sé tɛ̀k kayɛ jeng,\nsey me dey-dey!", "3": "Tik na hwo sè a me sede gbɔng fwara,\nkwɔn de me tɔk tele vɔk ɛ kayɛ jeng yaga dal!\nHwà ga tɛ̀ e yey na hwo sey me.\nEy, e hwo wɛ à fwara hom, à kwɔ̂n dal hom!", "4": "À Dagwi, sey me yi e vwɔ vê ragas neves,\nsey me yi e retô vemo de vit a hɛn na tsak o, ko be tak a bemat.", "5": "À Darwey Dagwi Darwey, me sɛt yey e ra hwo,\nma tɛ̀ gap e ra hwo yimo me wen.", "6": "Yi e tûk tɔ hom, ma tɛ̀ gap e ra hwo,\nyaga e hwo de hwà vey na me e jey.\nMe somo hwo kayɛ jeng.", "7": "Ma ga tɛ́ me pyɛ ha na bemat pyak,\nko hwà sé gbɔng mwât dul hom.", "8": "Nu hom ha sila na somo mō,\nme ha e ra gbɔng nerey mō mwa wosho.", "9": "A remo de ma ga kwop, hwo kwon gang me wɛt!\nA remo de vit a me na gap, hwo kwon ye waa a me wɛt!", "10": "Yaga bemât repugu hom be ha e ra me,\nnû vemo de be jama neken hom ha sé hining o.", "11": "Bé tē, “Dagwi a ga ye waa à hɛ!\nTik wot a raa bol mɛ, na wot a wɔ ye kap a hɛ.\nVit a mwat de ê sey ɛ!”", "12": "À Dagwi hom, hwo sè yikyik na me wɛt!\nVey sɛlɛ me dey-dey!", "13": "Tɛ̀ vemo de be tɛ̀sɛ sekun hom be sɔ rekyen, be wey na yɛn!\nTɛ̀ vemo de be simo be mǎ me\nbe tele na rekyen, be tɛ́ ɛn pyɛ byɛs.", "14": "Ko me à me, mê sɛt yey e ra hwo kayɛ jeng,\nmê to gwɛ̌ somo hwo pyak-pyak.", "15": "Mê há a bemat e ra pyɛ́ ryat de hwà ga ra.\nKayɛ jeng mê há a yɛn begwong de hwà ga seres hot,\nmwa ano de nepyak vɛ na dal gâp bára hom.", "16": "À Darwey Dagwi Darwey, mê somo hwo\nyaga gbɔng tomong mō,\nmê ye, hwo nju mō zɔng, hwó ra pyɛ́ ryat.", "17": "À Dagwi, yimo me wen, hwà ga basa a me,\nko vey e yunung, ma sé ha e ra pyɛ̂ bes mō.", "18": "À Dagwi, a remo de ma ga kwop, to hom ha ga pɛngɛ,\nhwo ye waa a me wɛt!\nKo mê kyɛm me há a nèy na nèy nèy mot\nyerê reto de hwà vɔk na gbɔng tomong de hwó ra.", "19": "Hâ tomong rat mō ha wul e lagwi.\nHwo de hwà ga ra gbɔng pyɛ́,\nvit a hwak sede hwo, à Dagwi!", "20": "Hwà ga tɛ̀, ma di reyɔm pyak, ves o,\nko mwa ano, hwô pat me yi e sak,\nhwô to nɔng me neken!", "21": "Hwà rɔda gwɛ̌ a me nerey,\nhwô to hwo wɔrɔk me arɔng.", "22": "Ano kwong, mê somo hwo na yom kwo,\nà Dagwi hom, mê somo hwo,\nyaga hwó sila vonu mō kayɛ jeng.\nMê ra a hwo lwɛlɛ na yom shǐ, hwo, wo jɛrɛ wo BeIsrayɛl.", "23": "Jeng de mê dak a hwo yom, mê mok lwɛlɛ mo na yey pyɛng,\nyaga hwà ga viri me.", "24": "Mwa wosho, mê ha e ra tomong rat mō.\nMê ha e ra vemo de ba jama gaba hom,\nyɛn a ga tele na rekyen, ba ga tɛ́ ɛn pyɛ byɛs!"}
{"1": "E bamâ pyɛ yane, ma to di tom-lagwi hwak de a sé gyirik yi e lagwi. A vɔk reto sedesi, ko nedyɛt gbɔng nerât mɛ na tɛ̀ jey ya sè wɛshɛrɛk.", "2": "Ko a tɛ̀ sekun na gbɔng fwɔ, a ye,\n“Gbɔng repomô Babilɔn ra ga gaba!\nEy, ra ga gaba!\nRa ga tɛ́ ɛ kwɔ̂n sangâl cēng tanga begabik beves.\nKayɛ yerê gwonon gwovwes de be kyɛ́ ɛn gwɛ gwa sé e hwomo.", "3": "Yaga mwa yére bemat jey ya ga sɔ nshî anap rɛ.\nE nshî anap o de na tɛ̀sɛ hɛn, be raa rɛ e de vɔk cwey pyɛ́ vyes na râ nejwang.\nBegbɔng begwɔ̀m jey ba ga ragas nejwang na rɛ arɔng;\nko begbɔng bejik jey ba ga tɛ́ ɛn bedaberey yi na pyɛ̂ netâ jey de re tē mɛ̀ shɛrɛk.”", "4": "Ko ma to wok fwɔ mo hwak yi e lagwi, gwa ye,\n“À bemat hom, nusu hin yi e repomo mo,\nna yin a tɛ̀ vɔ min e ji ragâs banɛ̂n rɛ wɛt,\nna yin a yel e ji rezot ves tanga rɛ arɔng wɛt!", "5": "Yaga banɛ̂n rɛ ba ga tula hɛn pyak, sede ba rɔda wɔ̀ wul lagwi,\nko Dagwi a bare na pyɛ́ vyes de ra ga ragas.", "6": "Rá in a rɛ tyɛng na pyɛ de ra ga ra a yin arɔng,\ntala hin rɛ neves de ra ga ra a yin zang ba.\nNɔng in rɛ e ji keshi nshî anap\nde na dal nane de rá kana nɔng in na gap zang ba.", "7": "Tak in a rɛ reyɔm, na yin a lashe a rɛ yey,\ntik na nepyak reyɔm o ne sè tyɛng na nepyak nerey tanga pyɛ̂ netâ jey de ra ga nɔ̂ng tô rɛ.\nYaga re dopse tâng tô rɛ,\n‘Ma sé gbɔng gwɔ̀m e sangal hom hemo!\nMa sé kuma wɛt, ko pyɛ cak ya rɔda nɔng me lashê yey wɛt!’", "8": "Yaga ano, gbɔng rezot ra rɔda hwo e ra rɛ tuk hining,\nrɛ à reku, na lashê yey, tanga vyong.\nKo ba rɔda rangas rɛ na kya,\nyaga Darwey, Dagwi de e ra a rɛ shɔt, a vɔk retô mwa.”", "9": "Jeng de begbɔng begwɔ̀m jey, de ba ga ragas nejwang na rɛ, ko ba to re pyɛ̂ netâ jey mɛn tanga rɛ ba rɔda di sekyêng kya de ha sé re rɛ, ba rɔda tosho na dâk sekun yaga rɛ.", "10": "Bengyip reyɔ̂m kya mo ba rɔda vo ɛn sizɔng, ko yɛn a rɔda tumal yikyik, be tē,\n“Yaa kukuuk! Yaa kukuuk!\nÀ hwo gbɔng repomô Babilɔn de hwá kana vɔk reto!\nE ji dyam gwi jining zɔng de tabak mō ha ga pe vey!”", "11": "Ko begbɔng bejik jey arɔng bê tosho, bê to lashe neyey mɛn yaga repomo mo, yaga vit a mwat de ê sey pyɛ̂ rɛsɛl mɛn,", "12": "yɛ̄ à dyam shinang, na dyam pyɛng, na dyéngere ryat sizɔng, na beta berat sedesi; yɛ̄ à berugû dyām pyak yerê vemo de be pɛngɛ pes, na vemo de ba sé zwey, na vemo de ba sé besinang zoyong, tanga silikyi arɔng; yɛ̄ à kayɛ yerê cɔ́gɔt de ya vɔk nesang hyɔɔlɔl, tanga pyɛ́ detidetu de ba tsep na yìn gbin, na cɔ́gɔt ryat yê dyām pyak, mwa na yēmo de ba yong na dyam, na dyam shì, tanga beta lɔk de be nɛp.", "13": "Ko vit a mwat de ê sey nedirî pyɛ́ mɛn de na vɔk nesang nerat sede sinamɔn, na pyɛ nesang hyɔɔlɔl, na mir, tanga firankinsɛn; vit a mwat de ê sey nshî anap mɛn, na něy, na nemuk nerat, tanga alkama; na berɔndɔng, na tyimit, na bedwa, tanga bekyɛkyɛ̂ bedwa, mwa na bemasi de ba sé besam.", "14": "Ko begbɔng bejik o bê yâng rɛ, “Hwà ga bidɛ pyɛ́ ryat de hwá kana vɔk cwey yɛ̄. Yas mō arɔng tanga pyɛ́ de hwá tɔrɔ hwo mɛ̀ mwa ya ga wey, ko hwà rɔda tɔk to ba sɛ̀ yɛ̄ wɛt!”", "15": "Begbɔng bejik de bá sɛ̀ yas yi na ragâs byɛ e ji repomo mo ba rɔda tumal yikyik yi na rɛ, yaga yɛn ê vo bengyip reyɔm de ra sé sɔ. Yɛn a rɔda tosho, ko bê lashe neyey mɛn,", "16": "ba rɔda ye,\n“Yaa kukuuk! Gawey e ra gbɔng repomo remo!\nRa sé sede hwā de a tɔrɔ hɛ na berugû dyām pyak yerê vemo de ba pɛngɛ pes, na vemo de ba sé zwey, tanga vemo de ba sé besinang zoyong.\nA to tɔrɔ hɛ na pyɛ̂ dyam shinang, na cak de ba yong na dyéngere ryat sizɔng, na yê beta berat sedesi!", "17": "Ko e ji dyam gwi jining zɔng\nmwa pyɛ̂ nedanerey yemo ya ga vɔ ye wey!”\nMwa bedâ bedwa-nshi, na bemât lagsa vɛ, na bemât fwôm vɛ, tanga mwa vemo de be kyě kyè e ji vɛ e de ragâs nejik mɛn ba tumal yikyik.", "18": "Jeng de ba di sekyêng kya de ha sé re repomo mo, ba dak sekun, ba ye, “Vit a repomo rehak de ra rɔda wul repomo remo!”", "19": "Yɛn a vɛ́sɛ nefongol, ba shusha e bato mɛn, ko ba tosho tyɔng wɛt, ba lashe neyey mɛn, ba ye,\n“Yaa kukuuk! Gawey e ra gbɔng repomo remo!\nKavɛ bemat de ba vɔk bedwa-nshi ba tɛ̀ yas yi na nepyak yas rɛ!\nKo e ji dyam gwi jining zɔng repomo mo ra ga vɔ re wey!", "20": "Mwa yin de yin a sé e ji lagwi,\nvɔk in yey pyɛng, yaga ba ga wey na repomo rane mo!\nKo yin bemât Dagwi, na yin betom mɛ,\nna yin bezarap mɛ, vɔk in yey pyɛng arɔng!\nDagwi a ga ra a rɛ shɔt,\nyaga pyɛ de ra ga ra a yin!”", "21": "E bama mo, tom-lagwi hwak de a vɔk gap hyiw a jut gwofwa gwohwak de gwa sé sede gbɔng gwofwa hwongo. A barak gwɛ e ji gworep, a ye,\n“A sé ano de ba rɔda barak gbɔng repomô Babilɔn na gap,\nko ba rɔda to di rɛ wɛt!", "22": "À Babilɔn, bê to wok lwɛ̄lɛ yōm,\nkɛ gwô nu, kɛ gwô jū,\nkɛ gwô bedurum e ji mō ko tyɔng wɛt!\nBê to sɛ̀ mwât râ kagwɛ fwôm vwɔ\ne ji mō ko tyɔng wɛt.\nKo bê to wok fwɔ̂ gwofwa hwongo\ne ji mō ko tyɔng arɔng wɛt.", "23": "Bê to di negbêy kywa-kya\ne ji mō ko tyɔng wɛt,\nko bê to wok fwɔ̂ rwâs-gwel na gwô gwel\ne ji mō ko tyɔng arɔng wɛt.\nBejik mō bá kana sè begbɔng bemât jêy mwa,\nko hwá kwɛlɛng mwa yére bemat jey na vyoshon mō ye bɔs!", "24": "Ba shushu nemî bezarap Dagwi tanga nè bemât Dagwi e ji repomo mó.\nNemî bemât mwa de bá kana mɔbɔs e ji jey na sé e ratô rɛ.”"}
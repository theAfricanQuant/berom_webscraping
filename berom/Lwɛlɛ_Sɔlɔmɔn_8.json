{"1": "Ka ma yang sè na hwo sede mwat na gwa,\nde wot a sɔ nevasal nining o,\nmê tɔk man ranang na hwo jeng de ma man na hwo e hyok,\nko mwat hwak ê ye mwɛt à me wɛt.", "2": "Ma yang kyè na hwo, ma yang wɔ na hwo e lɔ neng-gwɔ hom,\nyɛ de a basa a me,\nmê nɔng o nshî anap de ba tɛ̀ hwâl nesang nerat na hwo sɔ,\nna nèy pomigiranet hom.", "3": "Vwɔ mwɛlɛng mɛ gwá sè e nɛ̂n rato hom,\na kula me na vwɔ yege mɛ.", "4": "À yin behwông Yɛrusalɛm,\nyin sogo hot na yin dul man rebek mot wɛt,\nsɛ̌ wot a yɛnɛ.", "5": "E wɛ̌ hwong à wane de e kyè vey yi e hey,\ne tē yɛndɛng e ra wò yey mɛ ɛ?\n\nMa sene hwo yi e nɛ̂n cɔ́gɔt apɛl,\ne hwomo de neng-gwɔ mo a tɔ o.", "6": "Bana me e yey mō,\nsede tô gwɔ̀m e yey mō,\nyaga tɛ̂ yey he royo sede reku,\nha vɔk gbɔng reyɔm sede kwɔ̂n bevuvwel,\nhe tē belem à kya,\nhe lolo sede kya he re hey.", "7": "Tɛmɛ-nshi wó tɔk rimi tɛ̂ yey wɛt,\nkɛ nshî rɔt ne tɔk re hɛ wɛt,\nka mwat a ye ê nɔng yas na a ye ngyɛ́k a sey mɛ tɛ̂ yey,\nhê vey a yɛ na byɛs na shɛgɛsh.", "8": "Wot a vɔk gwa mot hwong swɛl o,\nde a rɔngɔl nà ta bavasal.\nWot ê ra sé yaga gwa mot hwong o\ne jeng pyap mɛ ɛ?", "9": "Ka a sé sede vwarâ duk\nwot ê lɔk ɛ tyɔ̌n dyam pyɛng,\nko ka a sé sede rwi duk,\nwot ê gwɔrɔ gwɛ na bebak cɔ́gɔt sida.", "10": "Ey, ma sé sede vwarâ duk,\nko bavasal hom ba sé tabat sede tyɔ̌n.\nAno de wo yey hom ê di,\nma ga vey hwā.", "11": "Sɔlɔmɔn a vɔk bwî anap e ji Baal-Hamɔn,\na tik gwɛ e vwɔ̂ bemât fwom,\ne yang kawɛ a tala dyam pyɛng gu rining yaga nèy o.", "12": "Sɔlɔmɔn, bê nɔng o gu dyam pyɛng,\nko bemat fwom mo bê vɔkɔs kuru baba!\nKo me arɔng, ma vɔk bwî anap gwô tó hom!", "13": "À hwo wo yey hom, de hwà sé sangal e ji bě anap,\nbesa de ba sé tanga me, ba sé wet betong na fwɔ mo,\ntik na me wok gwɛ.", "14": "Ci ziri, à wò yey hom,\nra dey sede davow\nkɛ bwot ros\ne ra berakû cɔ́gɔt behal nesang hyɔɔlɔl."}
{"1": "À yin BeIsrayɛl, Toyo hin na Dagwi Darwey, Dagwi min,\nbanɛn min ba ga tɛ̀ yin tiris bol, yin gabsa.", "2": "Jut in hâ won na he sè nɔrɔ min, yin ye,\n“Hala a wot mwa banɛn mot,\nna hwo sey pyɛ́ ryat de wot a sé nɔng,\njut ha mot sede nɔrɔ̂ mus.", "3": "Asirya ê kyɛm a sey ot wɛt,\nko bedwâ como bê tɔk gyep ot wɛt.\nWot ê to yang cī de wot a yong na vɔ mot\nya sé dagwi mot wɛt.\nÀ Dagwi Darwey a sé e hwo zɔng de hwó\ntosho reyɔ̂m nehyɛn.”", "4": "Dagwi Darwey a ye,\nYɛn á kana toyo na bama,\nko mê tɛ̀ ɛn tyang.\nMê tɛ̀ yey na yɛn na yey hom mwa,\nmê to wok shom na yɛn wɛt.", "5": "Mê gaba e ra BeIsrayɛl sede mwɛngɛ,\nko yɛn ê tɛ̀ bejamuk sizɔng sede batîn berang líli,\nko berinis mɛn bê vɔk gap sede ve cɔ́gɔt sida Lɛbanɔn.", "6": "Yɛn ê túruk na nelang nepas\nko nerat mɛn nê sè sede ne tin pwat.\nKo nesang nerat mɛn nê sè sede ne cɔ́gɔt sida Lɛbanɔn.", "7": "Bê toyo be sangal e nɛ̂n necam hom.\nBê ras sede pyɛ̂ yeneng.\nBê vo cúyu sizɔng sede tin anap.\nBê vɔk nesang nerat sede nshî anap ne Lɛbanɔn.", "8": "À yin BeƐfrayim,\nSɛ́ ya wuna me na cī ɛ?\nE me wɛ de mê toyo a yin na newon min,\nna me bɛrɛng hin naka.\nMê tɛ̀ necam e ra yin\nsede retîn cɔgɔ̂t fir de ré sè gwim-gwim kayɛ jeng,\nko a sé yi na me de yin ê sɛ̀ nèy nerat.", "9": "Kawɛ mwat de a vɔk netsitsɛng,\ntik na a tɔk pyɛ́ yemo.\nKo kawɛ mwat de a vɔk tɔk,\ntik na a vɔk pyɛ́ yemo e yey.\nBegwông Dagwi ba sé tas,\nbemât cik bê kyè e ra vɛ,\nko bemât banɛn bê tiris bol e vɛ."}
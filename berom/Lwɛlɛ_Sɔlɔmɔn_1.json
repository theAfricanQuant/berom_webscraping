{"1": "Lwɛlɛ̂ Sɔlɔmɔn de gwa dal lɛlɛ mwa na neta,", "2": "Ka hwà yang man ranang na me!\nYaga tɛ̂ yey mo ha dal na neta e ra nshî anap.", "3": "Něy mɔmɔ mo ne ro nesang hyɔɔlɔl,\nwôk reza mo zɔng ha sé rat sede wok nesang něy.\nYaga ano de beha mwa be tɛ̀ yey na hwo.", "4": "Jut me, na wot a nára hot!\nÀ gbɔng gwɔ̀m hom, yel na me e duk pɔlɔ mō,\ntik na wot vɔk yey pyɛng na wot ra nzem tɛ̂ yey mo,\nwot ê somo tɛ̂ yey mo hɛ dal nshî anap.\nA sé tyɛng be tɛ̀ yey na hwo.", "5": "À behwong Yɛrusalɛm, ma sé nèros bes, ko kasâng-hwong,\nnèros sede bûk hey e Kedar,\nko zɛrɛ sede berugû tɔrɔ̂ lɔ Gbɔng Gwɔ̀m Sɔlɔmɔn.", "6": "Yin lòlo bayis e ra me yaga ma sé nèros wɛt,\nyaga e gwi gwɛ gwa tɛ̀ me ano.\nBegwa hom ba vɔk shom na me,\nba tɛ̀ me mwât bɛrɛng bě anap,\nko ma bɛrɛng to hom wɛt, sede bwi de ba hala gwɛ.", "7": "À wò yey hom, ha a me,\nkwɔn de hwó gyenges ɛ vyēl mo,\nna kwɔn de hwó tik yɛ ye dyɛng ɛ e necam nagwi.\nAno mê kyě rɔ̀nɔs jáma mo e kara mó vè behak wɛt.", "8": "Ka hwà tɔk wɛt, à hwo de hwà dal sé zɛrɛ e ji behwong,\nraa nekyɔ̌n kwarâ vyēl mo,\nhwô sɛ̀ a nèy vyēl mo kwɔn de hwô gyeng ɛ yɛ\nbagat na bǔk bemât gyeng vyēl.", "9": "À sa hom, ma tyɛngrɛ hwo\nsede gwining e ji bedwa de ba tɔrɔ na nzem yaga hwɔlɔ̂ kyɛkyɛ̂ Farawo.", "10": "Rànang mo ba sé rat na yɔ̄bɔ betong,\nfwɔ mo gwa sé rwat na lɛlɛ̂ fwɔ.", "11": "Tik na be yóng a hwo nerwěy ne dyam shinang,\nna be dak ɛ dyam pyɛng.", "12": "Jeng de gbɔng gwɔ̀m a sé e dyɛngɛ e ra gwat mɛ,\ne sɔ nesang hyɔɔlɔl něy nât nerat e rebek hom.", "13": "Wò yey hom e dyɛngɛ e tê bavasal hom,\nsede radîng něy mir.", "14": "Wò yey hom a sé sede gushuk bejamûk hey,\nde ba ga tabas e bwî anap Ɛn-Gɛdi.", "15": "À sa hom, hwà sé zɛrɛ,\nhwà sé zɛrɛ e ryat wɛt,\nbayis mo ba vɔk nehywɛ sede bebɔp.", "16": "À wò yey hom, hwà sé zɛrɛ, kasâng-wen,\ntik wot a jut sɔng lwâ hey sede gwat mot,", "17": "cɔ́gɔt sida sede sesêk lɔ mot,\ncɔ́gɔt fir sede yê kak o arɔng,"}
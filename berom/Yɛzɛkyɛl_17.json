{"1": "Dagwi Darwey a ha na me, a ye,", "2": "“À Yɛzɛkyɛl, mwasi, ha a BeIsrayɛl cinat ha na gwɔrɔ-há hemo.", "3": "Yang ɛn: ‘Darwey Dagwi Darwey a ye:\n“ ‘Gbɔng kim, wo bagbɔng bafabak,\nde ba vɔk nenu nelis,\nna babok pyak vê bùm pyak,\nwa vey e Lɛbanɔn.\nWa wɔ pat tô cɔgɔt sida,", "4": "wa kwɔrɔ túlu pas hê cɔgɔt o.\nWa kyè mɛ vɔk e vwêl bejik,\nwa wɔ tus hɛ e gbɔng pomo bemat byɛ.", "5": "Ano wa jut yerê cɔgɔt vwel o,\nwa wɔ̀ tus e bwi de gwa siri naka.\nE dem nshi polos\nwa yong yɛ̀ sede lâng wùrum.", "6": "Cɔgɔt o ya turuk ko ya tɛ́ ɛ cɔgɔt anap,\nya ras vɔk e rak o wɛt, ko ya shara hɛ.\nNelang o na doyo wɔ̀ sɛ kim o,\nberinis o ba rás tsik e vwel.\nAno, ya tɛ́ ɛ cɔgɔt anap,\nya tá nelang, ya tá berang pyak.", "7": "Gbɔng kim o hwak wa to yi,\nwa vɔk bafabak barey na babok pyak.\nKo di! Tin anap o ha nára berinis hɛ\nwɔ̀ sɛ kim o.\nHa nára nelang hɛ vɔk na wɛ,\nyaga na wo tɛ̀sɛ a hɛ nshi.\nYi e dem de ba tus ɛ hɛ,", "8": "ba ga kana zep hɛ\ne vwel de ha siri bagat na nshi polos,\nyaga na he tɛ̀ nelang,\nna he tɔs nèy.\nHa sé tin anap rat.’", "9": "“Yē, Darwey Dagwi Darwey a ye ngan:\n“Tin o hê nàra naka a?\nKim o wô luyu berinis o, wò hama nèy o,\nyaga na berang bepas be hworok wɛt a?\nBê jāma vwɔ̂ gap, kɛ bemat pyak\nna be luyu berinis o wɛt.", "10": "Jeng de ba to zep hɛ, hê dal a?\nJeng de gul rak gwa hwo e ra hɛ,\nhê hworok hywiri,\nhê hworok e dem de ha kana sé ras ɛ wɛt a?”", "11": "Dagwi Darwey a to yang me,", "12": "“Rangâl BeIsrayɛl, yerê sogo nehywɛ ngan: Yin a tɔk cap gwɔrɔ-há mo a? Yang ɛn, gbɔng gwɔ̀m vwel Babilɔn á vey e Yɛrusalɛm, á jut gbɔng gwɔ̀m o na begbɔng bemat fwom mɛ, á kyè mɛ vɔk e Babilɔn.", "13": "A jut hwak e ji bemat lɔ gwɔ̀m o, a wuna hɛ na sira na yɛ, ko a tɛ̀ ɛ a sira na a raa hɛ — e jeng o a ga kana hashe begbɔng bemat vwel o e sesam,", "14": "na a tɛ̀ bemat segwɔm o be dyɛng bato mɛn, be tɔk sogo nehywɛ wɛt, na be gyeng sira de yɛn a ga ra a yɛ.", "15": "Ko gbɔng gwɔ̀m Yuda mo a sogo a yɛ nehywɛ, a tomo betom vɔk e Misra na be wɔ̀ sɛ̀ a yɛ bedwa tanga gbɔng regyɛng bemat como. Ê kyɛm a di wɛng bɛ? Mwat de a ra pyɛ́ yerê yemo ê hywit ɛ a? Ê tɔk kwɔrɔ wuna-na-sira de a ga sira e ra hɛ na a nusu hɛ hyɔl sana tabak wɛt arɛt?", "16": "“Me Darwey Dagwi Darwey ma sira me, ma ye: Mwin gbɔng gwɔ̀m womo ê ku e vwel Babilɔn, yaga a ga sila wuna-na-sira de a ga ra na gbɔng gwɔ̀m Babilɔn wɛt, yɛ de a tɛ̀ ɛ e ra gwofwa negwɔm o.", "17": "Farawo, gbɔng gwɔ̀m Misra, de a vɔk bemat como vê gap sizɔng ê kyɛm a sɛlɛ hɛ na como mo wɛt, a remo de ba ga lɔk pyɛ gang jwa-pomo ko ba ga tula gwofongol na be vey bagat na pomo mo, yaga na be yel, be mɔbɔs bemât he pyak.", "18": "Ko ê kyɛm a hywit ɛ wɛt yaga a ga gyeng sira mɛ wɛt, a ga kwɔrɔ wuna-na-sira de a ga kana ra yi na nɔ̂ng nu mɛ e ra pyɛ́ yemo.", "19": "“Ano, me Darwey Dagwi Darwey ma sira, mê tabak hɛ yaga a ga kwɔrɔ wuna-na-sira de a ga kana sira na reza hom na a gyeng hɛ, ko a de tɔk sila hɛ wɛt.", "20": "Mê tɛ̀ a yɛ segun na me vo ɛ mɛ. Mê kyè na yɛ vɔk e vwel Babilɔn na me tabak hɛ e hwomo, yaga a gyeng ha hom na tsak o wɛt.", "21": "Bemat de a kasa de ba dal mwa na tô como, bê mɔbɔs vɛ na wal como, ko vemo de ba dal, bê shara hɛn e kagwɛ rwa gul. Ano de yin ê tɔk, e me Dagwi Darwey de ma ha ano.”", "22": "Darwey Dagwi Darwey a ye:\n“Me pyɛ hom mê pat túlu pas,\nyi e ra rak cɔgɔt sida lyis, mê yong hɛ.\nMê kwɔrɔ lang de ha túruk\nyi e ra rak lang de ha sé tulu.\nMê wɔ̀ zep hɛ\ne ra rak raku lwis.", "23": "E ra tɛ̂t rakû Israyɛl\nmê wɔ̀ tus hɛ,\nyaga na he tɛ̀ nelang na he mara nèy,\nko hê tɛ́ ɛ gbɔng cɔgɔ̂t sida.\nE nɛn yɛ,\nkayɛ yerê benon yê sangal ɛ,\ne necam nelang o,\nkayɛ yerê benon bafabak yê tɛ̀ barɛngɛ e ra yɛ.", "24": "Mwa cɔ́gɔt hey yê tɔk,\ne me wɛ à Dagwi Darwey.\nMe gyirik cɔgɔt lyis,\nme tut na cɔgɔt shɛl.\nMe tɛ̀ cɔgɔt berang gwim-gwim ye hworok,\nko me tɛ̀ cɔgɔt cogot ye vɔk berang pyak.\nMe Dagwi Darwey ma ha ano.\nMê ra pyɛ de ma ye mê ra.”"}
{"1": "À Dagwi, hwà vey na be somo hwo e Siyɔn,\nkwɔn de wot e sila vonu mot de wot a vo a hwo.", "2": "Mwa bemasi bê vɛ̀sɛ na hwo,\nyaga hwó sey won mɛn.", "3": "Banɛn mot ba di wɛng e ra wot,\nko hwo wɛ de hwó hala a wot vɛ.", "4": "Vê wɛng a vemo de hwà kasa!\nHwó vey na yɛn bagat na hwo, na be sangal e lɔ mō.\nWot e simo wôk netâ pyɛ́ ryât lɔ mō,\nhɛ a Gbɔng Duk Re Fongol mō.", "5": "À Dagwi de hwó seres bemat kayɛ jeng,\nsɛlɛ hot, ra a wot tomông langat, na wot a di wɛng.\nHwà sé womo de mwa bemât jey be sɛt ɛ̀ yey mɛn,\nkɛ ba sé yikyik e yé dɔ̂ bèrep.", "6": "Hwà tɛ̀sɛ beraku e nekwɔn mɛn na gbɔng gap mo.\nHwà nusu na gbɔng reto mō,", "7": "hwó tɛ̀ nshî gworep de ne tē funglang, ne lulum, ne sǎ yaang.\nHwó dyɛng nehywɛ yére bemât jey de ye sogo rewɔng.", "8": "Mwa bemât jey be sap o yaga pyɛ̂ bes de hwà ra,\nkagwa e jey be mok lwɛlɛ.", "9": "Hwó bɛrɛng jey o, hwó nɔngɔ̂s yɛ rwak,\nhwó tɛ̀ vwel he siri, he nɔngɔs pyɛ́ shɛrɛk.\nÀ Dagwi, hwà tɛ̀ nerɔt mō ne sila na nshi mɛf,\nna vwel o he mara pyɛ́ naka.\nAno de hwà yong ɛ.", "10": "Hwó tomo na rwak pyak e ra cap de ba how,\nhwó sing cap o na rwak na yè ye ruk,\nhwó ra ano, na pyɛ́ ye tabas, ye ras naka.", "11": "Hwó tɛ̀ jeng hywɛp ye se ryat,\nkagwa de hwà kwey ɛ — pyɛ́ polos.", "12": "Nekwɔn hêy gbingiring na ga tabas sehwey,\nberaku ba sé gwim-gwim.", "13": "Bagyéng ba sila na vyēl,\nhirî pyɛ̂ yéneng ba kyiri benɛk sede yɔ̀m.\nKagwa be ra biibi na yey pyɛng."}
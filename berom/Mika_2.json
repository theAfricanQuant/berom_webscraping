{"1": "Gawey e ra vê yông neves,\nna tomong ves e dyɛngɛ e gat mɛn!\nRas de gasi ha ye gbey, yɛn e ra pyɛ de ba yong o,\na remo de yɛn a vɔk retô rá ano.", "2": "Bé mara yis e ra hiri, ko be sey ɛ̀ vɛ na retek,\nko nelɔ, ko be sey ɛ̀ nɛ,\nbe tak a dâ lɔ mó, mwa na lɔ mó,\nbemat o, na pyɛ̂ nedanelɔ mɛn.", "3": "Ano Dagwi Darwey a ye:\nDi, ma yong neves e ra lɔ mo,\nyin ê tɔk pat to min yi e nɛ wɛt.\nKo yin ê to kyě dak kaa wɛt,\nyaga jeng o yê sè vyes.", "4": "E jeng o bê lɛ̄lɛ hin,\nbê dak sekun na râ sesin sizɔng.\nBê tē: Ba ga wey na wot hywiri,\nDagwi Darwey a ga jut benap bemat hom.\nDi de a ga sey ɛ̀ vɛ e me!\nA ga gas a vemo de ba tɛ̀ ot e sesam, benap mot o!", "5": "Yaga ano, yin ê vɔk mwat de ê gas a yin benap o wɛt,\njeng de bemât Dagwi Darwey be masa na sesek,\nyɛn e shara yɛgɛt yemo, be tē:", "6": "“Yin kwon shara yɛgɛt vyes wɛt.”\n“Hwak a kwon shara pyɛ́ yemo wɛt,\ngawey hê hwo e ra wot wɛt.”", "7": "A sé naka na lɔ Yakɔp he ha ano a?\nGabîk Dagwi Darwey ha ga tala hɛ a?\nE gwông râ fwom mɛ à gwomo a?\nNeha hom na sè nerat e ra vê cik wɛt a?", "8": "Ko e yin de yin e ra repugu na bemat hom,\nyin e paa yɔ̀m bemât sangal tyang,\nyi e vemo de be kweres sana sap,\nsana bare na como.", "9": "Behâ bemat hom, yin e ro vɛ e jey\nyi e nelɔ mɛn nerat o,\nyi na nèy mɛn nesɛl o\nyin e seres ɛ gbɔng nerat hom nesheneshey.", "10": "Sogo hin na yin a kyè,\nkwɔ̂n pɔngɔ à hemo wɛt\nyaga pyɛ̂ byɛm-byɛm de be ragas\nde yê wey na hɛ vit.", "11": "Ma tɔk yerê zarap de yin e simo,\nwò hâ neha zɔng-reng ne bɔs,\nde e tē, “Mê shara a yin hâ\nnshî anap na siring!”", "12": "Mwin, mê tula mwa hin vê Yakɔp,\nmê tula bwang vê Israyɛl.\nMê tik ɛn e dem hining\nsede tyīmit e kwara,\nsede vyēl e kwɔ̂n sehwey rat,\nkwɔn o hê to sila na bemat.", "13": "Mwât nuyel mɛn ê pat ɛn yi e sesam\nko a kyè e nuyel mɛn,\nbwang o gwô tā e jey e ruhup ko gwo hywit ɛ,\ngbɔng gwɔ̀m mɛn ê kwey e nuyel mɛn,\nko Dagwi Darwey ê sè e nuyel mɛn."}
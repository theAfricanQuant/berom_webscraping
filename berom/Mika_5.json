{"1": "Di wot a ga rɔnɔ Yɛrusalɛm na jwa-pomo,\nko vê repugu ba ga lɔk pyɛ gâng jwa mo,\nba sé rusu gbɔng gwɔ̀m Israyɛl na wɔ́rɔ e rwanang.", "2": "Dagwi Darwey a ye,\n“À Bet-Lɛhɛm Ɛfrata,\nhwà sé hwak ji yére shɛl yê Yuda.\nYi na hwo hwak ê nusu á me,\nwomo de ê re negwɔm e ji Israyɛl,\nwomo de yerê belɔ mɛ ya sé yi e jeng raane.”", "3": "Ano, Dagwi Darwey ê nára bemat mɛ\nsɛ̌ jeng de, hwā de e rus tɔ́ a tɔ hwey o.\nE jeng o bwang yere mɛ bê toyo yî sesam\nvey na begwa mɛn BeIsrayɛl.", "4": "Jeng de a vey, ê tumal,\nna gâp Dagwi Darwey,\nê gyeng bemat mɛ sede lwêk vyēl,\nyi na nedyɛt nerêy rezâ Dagwi Darwey, Dagwi mɛ.\nKo yɛn ê sangal tyang,\nyaga ê sè gbɔng o vɔk e neyɛnɛ̂ jey.", "5": "Yɛ pyɛ mɛ ê sey ot yi e vê repugu mo!\nKa BeAsirya ba vey e vwel mot\nna be tɛ̀ bol mɛn e nelɔ negwɔm mot,\nko wot ê tɛ̀ belek betaama be sogo e ra yɛn,\ney, na begwɔ̀m rwit arɔng.", "6": "Yɛn ê re negwɔm e sevwêl Asirya na wal,\nko e sevwêl Nimrɔt na celes wal.\nYɛn ê sey ɛ hot yi e vɔ BeAsirya\nka sede yɛn a vey e vwel mot,\nkɛ yɛn a tɛ̀ bol mɛn e yɛnɛ̂ hɛ.", "7": "Ano bwang BeYakɔp\nde yére bemat jey ya gwɔrɔ hɛn,\nbê sè sede mwɛngɛ yi na Dagwi Darwey,\nsede nerwak e ra sɔng,\nde ne yi na bemat\nkɛ ne gyeng mwasi wɛt.", "8": "Ano bwang BeYakɔp\nde yére bemat jey ya gwɔrɔ hɛn,\nbê sè sede gukum e ji ngyāma e rehwot,\nsede bwôt gukum e ji kwarâ tyīmit,\nwomo de e kwey e tê yɛ, ko e fɔnɔt yɛ,\ne hama yɛ cɛk o cɛk o, vit a mwât sêy yɛ.", "9": "Ano hwô dal vê kyɛ́ ɛn hwo na gap,\nko mwa vê repugu mo bê wey.", "10": "Dagwi Darwey a ye:\nE jeng o mê sey ɛ bedwa min yi na yin,\nko mê wey na bekyɛkyɛ̂ bedwa min.", "11": "Mê wey na bapomô vwel min,\nko mê gangas mwa nekwɔn dal min.", "12": "Mê wey na negarap yi e vwel min,\nko yin ê to vɔk bevwoshon wɛt.", "13": "Mê wey na cī min\nna beta gacik de yin e sap yɛ,\nko yin ê to tē ngyuk\nkɛ yin re a pyɛ́ de yin a yong na vɔ min fongol wɛt.", "14": "Mê luyu sesêk Ashera yi e tē min\nko me wey na bapomo min.", "15": "E ji shom na lashê yey hom,\nmê tala yére bemat jey pyɔlɔ̂ negbarak mɛn."}
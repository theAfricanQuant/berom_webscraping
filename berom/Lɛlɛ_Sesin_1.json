{"1": "Káa, Yɛrusalɛm e dyɛngɛ yuu nju wɛ,\nraane wá sila na bemat,\nraane jey yá nɔng wɛ nerey.\nWa ga tɛ́ ɛ sede kuma a remo;\nyɛ wɛ á sè derwey bebak bavwel,\nA remo wa ga tɛ́ ɛ sam.", "2": "Wo tosho mwa naturuk,\nnemwishil ne tele e bagbɔf o.\nE ji besa wɛ vê raane,\nvit a gwining de a tɛt ɛ̀ na a vey wɔrɔk wɛ.\nMwa besa gafiri wɛ ba ga ro wɛ,\nko ba sê repugu na wɛ a remo.", "3": "Ba ga hashe BeYuda wɔ̂ sesam\nna reyɔm na rezot pyak.\nYɛn a sangal na yére bemat jey,\nvit a kwɔn de ê yang ɛn ɛ̀ lɔ̀ɔ.\nVê repugu ba rɔnɔ hɛn,\nvit a gwong de bê hywit ɛn ɛ.", "4": "Gwòng vɔk e Siyɔn ba sé sede kwɔn sesin,\nvit a mwat de e kyese nzem wɛ a remo.\nRi ruhup wɛ ba ga tɛ́ ɛn wǐn,\nbepiris wɛ be rus.\nBebot behwong wɛ a sé a yɛn yɔɔt,\nwa sé di rezot tyɔng wɛt.", "5": "Vê yol na wɛ ba ga di wɛng,\nvê repugu wɛ be re nedanelɔ.\nDagwi Darwey pyɛ mɛ a ga tɛ̀ wo sɔ reyɔm,\nyaga banɛn wɛ de ba sé pyak sizɔng.\nBa ga vos nèy wɛ vɔk e de sesam,\nné kyè e nuyel vê tak a nɛ.", "6": "Gbɔng nerat Siyɔn na ga tala hɛn,\nmwa na gbɔng nedyɛt wɛ.\nBegwɔ̀m wɛ ba ga tɛ́ ɛn sede beròs\nde ba sɛ̀ kwɔn sehwey wɛt,\na sé a vɛ gbɛrɛk e de tele,\ne nuyel begbam.", "7": "Yɛrusalɛm wó bare na nerat wɛ raane,\na remo na reyɔm na rezot.\nJeng de bemât wɛ bá gaba e vɔ vê repugu,\nvit a mwat de á sɛ̀ na a sɛlɛ wɛ.\nBemat de bá re wɛ,\nbá shɛgɛsh wɛ jeng de wá gaba.", "8": "Yɛrusalɛm wa ga ra banɛn sizɔng,\nwa ga tɛ́ ɛ pyɛ ligis.\nMwa vê nɔng wɛ nerey raane be byɛs wɛ,\nyaga yɛn a ga di nekpimit wɛ.\nWo rus na gap pyɛ wɛ,\nwa ga doyo bayis wɛ e jey.", "9": "Bá bɛrɛng neligis wɛ kyɛrɛng,\nko pyɛ cak de yê té ya ka bɔrɔk wɛ wɛt.\nGaba wɛ há se ves tyɔng wɛt;\nVit a mwat de á tɔk wɔrɔk wɛ.\n“À Dagwi Darwey, di rezot hom,\nyaga wo repugu e ra dàndik!”", "10": "Vê repugu ba ga nára vɔ mɛn,\ne ra pyɛ̂ nedanerey wɛ,\nwa ga di yére bemat jey\nya vey jugu kwɔn re fongol wɛ,\nyɛn vemo de hwà dul ɛn\nnà yel e ji yére bemat mo.", "11": "Bemat wɛ mwa be rus\ne de jama pyɛ de bê re,\nyɛn e nɔngɔs pyɛ̂ nedanerey mɛn mwa,\nna be re be nàra beken.\n“À Dagwi Darwey, bɛrɛng na hwo di,\nde ma ga tɛ́ me zagarik.”", "12": "“À yin vê kweres,\nbɛrɛng na yin di lashê yey hom.\nLashe yey hak ha sé\nyere hemo de ha hwo e ra me,\nhemo de Dagwi Darwey a bomo me na hɛ,\ne tuk nepep shom mɛ a?", "13": "A tomo na kya yi e rak o,\nkya de he re e bekup hom.\nA shara segun e bol hom,\na toyo na me na bama.\nKo a ye waa a me kayɛ jeng,\na hala me na royo pep-pep.", "14": "A tula banɛn hom mwa\nko a rɔgɔs a me vɛ mwa.\nA tɛ̀ vɛ e rafwɔ hom,\nko ma tɛ́ me gbɛrɛk na nedirik o.\nDarwey a nára me e vɔ vê repugu,\nko ma tɔk ra retek wɛt.", "15": "Darwey a ye zak à vê gap,\nmwa vê como de ba sé na me.\nA tomo regyɛng bemat e ra me,\nna be vey wey na bewen hom.\nA ngwɔgɔt BeYuda bemat hom\nsede nèy anap e dem farang o.", "16": "Pyɛ ma yane de ya tɛ̀ me tosho\nbayis hom be rop nemwishil.\nVit a mwat de ê tɔk wɔrɔk me,\nvit a mwat de ê gwɛ a me yey ting.\nBa ga shara nèy hom,\nyaga wo repugu a dal me na gap.”", "17": "Siyɔn wa nára vɔ wɛ e gwi,\nko vit a mwat de ê wɔrɔk wɛ.\nDagwi Darwey a ga nɔng nu e ra Yakɔp\nna vê vwara mɛ be tɛ́ ɛn vê repugu,\nYɛrusalɛm wa ga tɛ́ ɛ\npyɛ ligis e tē mɛn.", "18": "“Ko Dagwi Darwey a gas badu e tē,\nyaga ma ga gyeng ha mɛ wɛt.\nWok in, à yin bemat e kagwa,\nna yin a di rezot hom.\nBebot bewen na behwong hom\nba ga hashe vɛ vɔk e de sesam.", "19": "Ma yila vê yey hom,\nko yɛn a kyɛ́ ɛn nà sɛlɛ.\nBepiris na bemat nuyel,\nba ga kushu e nehyok gbɔng pomo,\ne de jama pyɛ̂ re,\nna be wuru me gap mɛn.", "20": "À Dagwi Darwey, di rezot hom,\njim hom ye tsip.\nYey hom ye vow,\nyaga ma ga sogo a hwo nehywɛ.\nBe mɔbɔs bemat e nehyok,\nko e ji beduk mwa, be kushu.", "21": "Yɛn e wok de me rus,\nko vit à wo wɔrɔk.\nVê repugu mwa ba wok reha rezot hom\nko yɛn a vɔk yey pyɛng na pyɛ de hwà ra.\nVèy na tuk de hwà sira e ra hɛ raane,\nna yɛn arɔng be se sede me!", "22": "Tɛ̀ tom ves mɛn be sè kyɛrɛng e bayis mo,\nna hwo teshe na yɛn arɔng,\nsede remo de hwà teshe na me\nyaga mwa neburu hom.\nYaga rus hom ha sé nunus pyak,\nko yey hom ye pere royo me.”"}
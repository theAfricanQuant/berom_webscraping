{"1": "Ha de Dagwi Darwey a nɔ̂ng Mika wo repomô Moreshet a hemo, jeng de Yotam, na Ahas tanga Hɛzɛkiya bá sè begbɔng begwɔ̀m Yuda. Dagwi Darwey a dura a Mika mwa pyɛ́ yemo e ra Samariya na Yɛrusalɛm.", "2": "Wok in, à yin yére bemat jey!\nWet in betong, yin mwa vê sangal e jey!\nDarwey Dagwi Darwey ê nɔng nuha e ra yin.\nDarwey, yi e Gbɔng Duk Re Fongol mɛ wo jɛrɛ.", "3": "Di in, Dagwi Darwey a sé kyè vey yi e kwɔn mɛ,\nê gyirik na a bɔrɔs e ra nekwɔn garang ne jey.", "4": "Ko beraku bê ye ywey e nɛn mɛ,\nko benɛk bê wuma hɛn\nsede negang bagat na kya,\nsede nshi de ne tele e dem sɛndɛng.", "5": "Mwa yê té yaga burû Yakɔp,\nna yaga banɛ̂n lɔ Israyɛl.\nBurû negwɔm Israyɛl à sɛ́ ɛ?\nHa sé sogô nehywɛ Samariya gbɔng repomo mɛ wɛt a?\nKo nekwɔn sekwît negwɔm Yuda à sɛ́ ɛ?\nNa sé e Yɛrusalɛm gbɔng repomo mɛ wɛt a?", "6": "Yaga ano mê tɛ̀ Samariya wo tɛ́ ɛ gwɔ̂t barin e tê-dyɛng,\nkwɔ̂n tûs bě anap.\nMê lusha beta nelɔ mo e nɛk,\nko bê hala batîs nelɔ mo ngwɛnjɛng.", "7": "Bê bunut mwa cī de yɛn a yong.\nKya hê re mwa pyɛ́ de ba tala mɛ nedeneves mɛn,\nmwa cī mɛn yê wey ɛ.\nYaga ya yi e pyɔlɔ̂ nedeneves,\nko bê to ra fwom na yɛ yaga nedeneves.", "8": "Mika a ye:\nÀ sé yaga ano de me ra sesin, me dak sekun,\nme kyè na bol hal, kpimit arɔng.\nMê tosho sede nevu-hey,\nmê kùnus sede bengyuwa.", "9": "Yaga barâm Samariya bê tɔk vel wɛt,\nko ba ga ra Yuda arɔng.\nBa ga wul ruhûp bemat hom,\nba ga wul Yɛrusalɛm.", "10": "Yin kwon ha há mo e Gat wo vê repugu mot wɛt,\nyin kwon tosho ko tyɔng wɛt e Bet-Lɛyafara.\nBíring hin e fongol zɔng!", "11": "Kwey in vɔk e de sesam,\nà yin bemât Shafir,\nkpimit na rekyen.\nÀ yin bemât Zaanan,\nyin kwon nusu wɛt.\nBemât Bet-Ɛzɛl ba sê sesin,\nbê to sɛlɛ hin wɛt.", "12": "Bemât Marat ba sé gyeng wôk yɛgɛt yat tyɔng wɛt,\nyaga gawey ha ga hwo yi na Dagwi Darwey,\nvɔk e ruhûp Yɛrusalɛm.", "13": "Rɔgɔs hin bekyɛkyɛ na bedwa mó,\nà yin bemât Lakish.\nE yin de yin a masa banɛ̂n BeIsrayɛl,\nko yin a vey na vɛ e Siyɔn.", "14": "Yaga ano tɛ̀ in Moreshet-Gat e gwong na nɔrɔ,\nNelɔ Akzip nê sè pyɛ kwɛlɛng na begbɔng begwɔ̀m Israyɛl.", "15": "Dagwi Darwey ê vey na bemât jugu e ra yin, à yin bemât Maresha,\nko gbɔng nerât Israyɛl nê to ɛn e fwarâ Adulam.", "16": "Yɛt in setot min na yin wula bato mó,\nyaga nèy de yin a tɛ̀ yey na nɛ.\nBato min bê sè hulhul sede vê jagawey,\nyaga nèy o nà ga hala hin vɔk e de sesam."}
{"1": "À Dagwi Darwey, bare na pyɛ de ya ga té na wot,\nbɛrɛng hot na hwo di de be byɛs ot.", "2": "Benap mot ba ga wɛrɛ e vɔ bemat beduk,\nBemat yére dyuk ba sé sangal e nelɔ mot.", "3": "Wot a ga tɛ́ ot nehyɛn, vit a beda,\nbeneng mot ba ga tɛ́ ɛn sede bekuma.", "4": "A sé gbing-gbing wot tala nshi de wot e sɔ,\nwot e sɛ̀ cɔ́gɔt wɛt sɛ̌ na dyām.", "5": "Wot a ga ruru, ko vit à pɔnglɔ,\nko be kyě dak hot sede berɔndɔng de ba vɔk ɛn na swesek.", "6": "Wot a ra gafiri na Misra tanga Asirya,\nna wot sɛ pyɛ̂ re de yê vey a wot.", "7": "Bedabeda mot bá ra banɛn, ko a remo yɛn a to sɛ́ wɛt,\nwot a sé sɔ reyɔ̂m banɛn mɛn.", "8": "E besam de be re negwɔm e ra wot,\nvit a mwat de ê pat ot e vɔ mɛn.", "9": "Sɛ̌ wot a nɔng neken mot e ngyen\nna wot de sɛ pyɛ̂ re,\nyaga vê mɔbɔs bemat be kyě gǎ e hey.", "10": "Rehwô rebek mot ra fus sede vû kya,\nko vyong ye rangas hot sede mwat bêk fes.", "11": "Ba ga dyɛngɛs na beha mot na retek e Siyɔn,\nko na beyorom-behwong mot e bapomo Yuda.", "12": "Ba ta a bemat nuyel ngyɔt na vɔ mɛn,\nko ba nɔng bemakuk mot nerey wɛt.", "13": "Ba tɛ̀ bewen mot be hwongo pyɛ́,\nko nèy bewen né ra didendes na nedirik cɔ́gɔt.", "14": "Bemakuk be to sangsal e ruhup gbɔng repomo wɛt,\nko bebot bemat be tɔk to ra lɛlɛ wɛt.", "15": "Yey pyɛng ya to sé e neyey mot wɛt,\nrɛɛ mot ha ga tɛ́ ɛ sesin.", "16": "Kpin negwɔm wa ga gaba e rato mot.\nGawey e ra wot yaga wot a ga ra banɛn!", "17": "Yaga ano neyey mot ne royo,\nbayis mot be bɛrɛng dip-di-dip arɔng.", "18": "Yaga Raku Siyɔn wa ga tɛ́ ɛ barin,\nnevu-hey ne kyě gǎ e wɛ.", "19": "Ko hwo, à Dagwi Darwey,\nhwó re negwɔm nesheneshey.\nGwofwa negwɔm mo gwô nára\nvɔk e mwa nezamang.", "20": "Yaga sɛ́ de hwà ga ye waa a hot,\nhwà ga ye bam à hot jeng pyak ano ɛ?", "21": "Toyo na wot vey na hwo,\nko wot ê to toyo.\nToyo na wot, à Dagwi Darwey,\nsede remo de wot á sè raane!", "22": "Sɛ̌ gyeng hwà ga ye zak a hot vit,\ne ji shom de ya vɔk yɛnɛ wɛt."}
{"1": "Rá in a Dagwi biibi, yɛ wɛ de a nɔng ot gap!\nMók in a Dagwi wo Yakɔp lwɛlɛ!", "2": "Jut in lwɛlɛ mo, dak in bing,\nrɔgɔm hin lɛlɛ na yôm kwo tanga yôm shǐ.", "3": "Pɛl in durum e nusû pwɛl pwas,\nna jeng de gwa ga kat e tuk nzem mot.", "4": "Hemo ha sé redu yaga BeIsrayɛl,\nha sé nu de Dagwi wo Yakɔp a vo.", "5": "A kana nɔ̂ng yerê Yɔsɛf redu mo\njeng de a sogo e ra BeMisra. \n \nMa wok mwat hwak á sè ha e lem de ma tɔ́k me mɛ wɛt.", "6": "A ye, “Ma ga lol a yin pyɛ̂ nedirik,\nma ga jut sháp yi e vɔ min.", "7": "E ji reyɔm, yin a yila me, ko ma sey in,\nma hanat a yin yi e kwɔ̂n lɛrɛ hom e balê rwak.\nE bama mo, ma mara hin e lwêl nshî Mɛriba.", "8": "Wok in, à bemat hom, jeng de ma sé hwɔtɔ a yin betong.\nÀ yin BeIsrayɛl, ka yin a yang wet betong na me zɔng!", "9": "Yin vɔk pyɛ sekwit cak\nkɛ yin sap ci arɔng wɛt.", "10": "E me wɛ à Dagwi Darwey, Dagwi min.\nMa nusu na yin yi e sevwêl Misra.\nWunta hin nenu min hang, ko mê sila nɛ,\nsede gwonon de gwo nɔng nèy gwɛ pyɛ́.", "11": "“Ko bemat hom ba wet betong na me wɛt,\nBeIsrayɛl ba simo pyɛ cak ye man ɛn na me wɛt.", "12": "Ano, ma hala hɛn na negbarak yey mɛn,\nna be ra pyɛ de yey mɛn ye simo.", "13": "“À yin bemat hom, ka yin a yang wet betong na me,\nà BeIsrayɛl, ka yin a raa begwong hom,", "14": "ka ma yang tɛt bemât repugu min e ji jeng,\nma yang doyo e ra vemo de be bɛɛ hin ves!", "15": "Vemo de be kyɛ́ ɛn me ba yang vow, be tē guduruk,\ngwomwɛn gwa yang tala hɛ gbak-gbak.", "16": "Ko ma yang nɔng in pyɛ̂ re de ya dal na nerat,\ntanga shok de yê vey a yin.”"}
{"1": "Dagwi Darwey a ye,\n“À yin BeIsrayɛl, ka sede yin a doyo,\nyin a toyo vey na me,\nka sede yin a paa pyɛ̂ byɛm-byɛm min e bayis hom,\nko yin a to yey wɛt,", "2": "ko ka sede yin a sira na reza Dagwi wo neken,\nna tsak o, na gâs badu e tē, tanga necik,\nê tɛ̀ a yere bemat jey nerat,\nko yê dak kaa na yɛ.”", "3": "Dagwi Darwey a yang BeYuda na bemat Yɛrusalɛm ngan:\n“Hów in hiri min de ba rɔngɔl nà how,\nyin tus pyɛ́ e serɔgɔ wɛt.", "4": "Yosom hin bato min yaga Dagwi Darwey,\npaa in nevês neyey min sede hwô yósom,\nà yin BeYuda na bemat Yɛrusalɛm.\nKa ano wɛt, ko shom hom yê tabas sede kya,\nhê re ko vit a mwat rimi mo,\nyaga neves pyɛ de yin a ragas.", "5": "Pɛl in durum e yɛnɛ vwel o mwa!\nMok in na gap rɛng-rɛng!\nHa in a BeYuda na bemat Yɛrusalɛm,\nbe tele vɔk e bapomo de ba gwɔrɔ vɛ.", "6": "Nára a yɛn vwɔ vɔk e Siyɔn!\nTele hin vɔk e kwɔn dal! Yin ra jɔgɔ wɛt!\nDagwi Darwey a sé kyè vey na rezot,\nna gbɔng gawey yi e rwa bato.", "7": "Sede gukum de wa sé nusu yi e rehwot de wó lɛsɛ hɛ ɛ,\nano de mwât wey na yere bemat jey a ga nusu.\nA sé kyè vey yi e kwɔn mɛ.\nBê hala bapomô Yuda e barin,\nko vit a mwat de ê sangal e ji vɛ.", "8": "Yaga ano, tɛ̀ in berugû sesin,\ntosho hin na yin a dak sekun,\nyaga shom vyes ye Dagwi Darwey\nya ga doyo yi e Yuda wɛt.”", "9": "Dagwi Darwey a ye, “E jeng o begwɔ̀m na bemat nuyel mɛn ba rɔda vɔk yey ting wɛt, bepiris hom bê ye lot ko bezarap hom bê langat hɛn.”", "10": "Ko ma ye, “À Darwey Dagwi Darwey hwà ga kwɛlɛng bemât Yɛrusalɛm tyɔng wɛt! Hwà ga kana ye, bê sangal tyang, ko di wâl como à womo e tɔ mɛn.”", "11": "Jeng ye kyè vey de bê há a bemat Yɛrusalɛm wɔgɔ, gul de gwa fes gwa sé pɛsɛl yi e hey gbingiring vey na yɛn. Gwô se gul swɛl o de gwo gangas byɛmɛ zɔng wɛt,", "12": "gul de Dagwi Darwey ê nɔng gwɛ nu na gwo nusu, gwô dal gwomo mo na gap! A sé e Dagwi Darwey pyɛ mɛ de a sé yɛrɛ a bemat mɛ shɔt.", "13": "“À mwasi, tosho na hwo dak sekun,\nyaga wal o wa sé yaga mɔbɔs bemat hom,\nna mwa bemat nuyel Israyɛl.\nBê mɔbɔs hɛn na bwang bemat hom mwa.\nÁnyéyêy! Tɛ̀ in vɔ e to!", "14": "À Yɛrusalɛm, kus neves e yey mo,\nyaga na be bin sey o.\nVɔk e yɛ̌ jeng de hwô sǎ e de barê pyɛ̂ banɛn\nde hwà tik e yey mo ɛ?", "15": "Betom be mok yi e gbɔng repomo Dan,\nbe shara ha rezot yi e berahwol Ɛfrayim.", "16": "Ha in a yére bemat jey,\nshara hin hɛ̄ e ra Yɛrusalɛm.\nVê repugu be kyè vey yi e vwêl yikyik,\nyɛn e mok como e ra bapomo Yuda.", "17": "Yɛn a ga vey gwɔrɔ hɛ, sede bemat gyeng hwiri,\nyaga ha ga sogo a me nehywɛ.\nMe Dagwi Darwey ma ha ano.", "18": "Begwong mo na pyɛ́ de hwó ra\nba ga vey na pyɛ́ yemo e ra hwo.\nGawey mo a hemo, ha sé kpashak tyɔng wɛt.\nHa ga luga hwo e yey!”", "19": "Yee, rezot ow!\nMe tɔk niri na rezot o wɛt!\nYee, yey hom ow!\nYey hom ye dak kpɛɛ zɔng!\nMe tɔk ban-yuu wɛt.\nMe wok bedurum, na sekûn como.", "20": "Rezot remo re raa rehak,\nba ga hala sevwel o mwa e barin.\nBa ga langat bǔk mot sana tɔ́k mot,\nba ga hama berugû bangas bapɔk vɛ̄ cɛk o cɛk o.", "21": "Mê ros e rɛ̌ e de bɛrɛng como de ya sé pep-pep,\nna me wokos wûs bedurum ɛ?", "22": "Dagwi Darwey a ye, “Bemat hom ba sé betɔn,\nyɛn a tɔk me wɛt.\nYɛn a sé sede nèy de na vɔk bato gbarak,\nyɛn e tɔk pyɛ wɛt.\nYɛn a sé begwɔ̀m ragas pyɛ́ vyes,\nko yɛn a sé berɛs e ra ragas pyɛ́ ryat.”", "23": "De ma bɛrɛng jey o,\nko ma di ya sé barin zɔng, hal a yɛ.\nMa bɛrɛng lagwi arɔng,\nko ma di vit a negbey.", "24": "Ma bɛrɛng beraku\nko ma di ba sé digis.\nMa bɛrɛng berahwol\nko ma di ba sé kyě ra rerɛgɛ.", "25": "Ma bɛrɛng,\nko vit a bemat,\nko benon mwa ba ga tele yi e hwomo.", "26": "Ma bɛrɛng,\nko vwel de ha kana siri, ha ga tɛ́ ɛ gbingiring,\nmwa bapomo mɛn ba ga tɛ́ ɛn barin,\ne nuyel Dagwi Darwey, e nuyel shom vyes mɛ.", "27": "Yaga Dagwi Darwey a ye, “Vwel o mwa, hê tɛ́ ɛ barin, ko mwa ano, mê wey na hɛ hywiri wɛt.", "28": "“Jey yê ra sesin,\nlagwi wô tɛ́ ɛ mwangalang.\nDagwi Darwey a ha ano, ko ê sege bare yey mɛ wɛt,\na ga yong pyɛ de ê ra, ko ê toyo na bama wɛt.”", "29": "Jeng de bê wok lwɛ́lɛ bemat bedwa, na gwô bemat begbang,\nkawɛ mwat ê tele.\nBehak bê tele vɔk e rehwot,\nko behak bê turus be lɛsɛ hɛn e sarang beta.\nBê hala karɛ repomo hal,\nko vit a mwat de ê to ba sangal e ji vɛ.", "30": "À Yɛrusalɛm, gawey e ra hwo!\nYaga sɛ́ de hwó tɛsɛ yɔ̀m shinang zoyong ɛ?\nYaga sɛ́ de hwó tɔrɔ hwo na pyɛ̂ dyam shinang\nna hwo mɔmɔ bayis na būm ɛ?\nHwà sé tɔrɔ tó mo na hwo se rwat zɔng-reng!\nBemat yey mo be byɛnɛng hwo, ko be simo be mɔrɔ hwo.", "31": "Ma wok sesin sede sê hwā de jim tɔ́ ya kaba hɛ.\nMa wok rus sede hê hwā de a sé tɔ hwey negel mɛ.\nA sé sesin Yɛrusalɛm, de wa sé gapsing sana nesong,\nwó nása vɔ e gwi ko wo tē,\n“Gawey e ra me! Mê ku,\nyɛn a sé kyè vey mɔrɔ me!”"}
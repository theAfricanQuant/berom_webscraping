{"1": "Dagwi Darwey a yang me,", "2": "“Sogo, kyè wɔ̀ gyirik vɔk e lɔ mwat lɔk nerwey, ko mê ha na hwo e hwomo.”", "3": "Yaga ano, ma kyè vɔk e hwomo, ko ma wɔ̀ di mwat lɔk nerwey a sè ra fwom mɛ na pyɛ̂ fwom mɛ.", "4": "Kayɛ jeng de mwat o a di rwey de a sé lɔk ha lashe hɛ, e mɔrɔ hɛ, a jut secwem o, ko a yong mɛ pyɛ cak de a di ya jam a yɛ.", "5": "Ano arɔng, Dagwi Darwey a yang me,", "6": "“Ma vɔk reto na me ra na yin BeIsrayɛl pyɛ de mwat lɔk nerwey a ga ra na secwem mɛ wɛt a? À yin BeIsrayɛl, yin a sé e vɔ hom sede secwem e vɔ mwat lɔk nerwey.", "7": "Ka sede e jeng cak ma ye mê lut, kɛ mê gang, kɛ mê wey na yere bemat jey cak, kɛ segwɔm sehak,", "8": "ko e bama mo yere bemat jey yane mo ya doyo yi e neves de ya sé ra, ko mê ra pyɛ de ma kana ye mê ra wɛt.", "9": "Ano arɔng, ka sede ma ye, mê lɔk, kɛ mê tus yere bemat jey cak, kɛ segwɔm sehak,", "10": "ko e bama mo, yere mo ya kyɛ́ ɛ nà gyeng ha hom, ko ya ra neves, ko mê ra pyɛ de ma ga ye mê ra wɛt.", "11": "Ko di a remo, ha a BeYuda na bemat Yɛrusalɛm, ma sé yong begwong beves e ra yɛn, ko ma sé yóng me na me tabak hɛn. Ha a yɛn, yɛn a doyo yi e begwong beves, yɛn a sege begwong mɛn, na pyɛ́ de yɛn a sé ra.", "12": "Yɛn ê toyo a me, bê ye, ‘Wěy, yaga sɛ́ de wot ê sege ɛ? Wot mwa wot ê re nuyel na negbarak mot, na ragas neves de wot e simo.’ ”", "13": "Yaga ano, Dagwi Darwey a ye,\n“Rangal e ji kayɛ yere bemat jey,\nkɛ mwat hwak a ga sang wok yere pyɛ yemo bɛ?\nBeIsrayɛl ba ga ra\npyɛ vyes sizɔng!", "14": "Beraku Lɛbanɔn de ba vɔk beta belis o\nbà ga sang sè sana fwala a?\nNerɔt beraku mɛn de ba sumal ne sang ye jɔng a?", "15": "Mwa ano, bemat hom ba ga ye bam à me;\nyɛn e rangas a pyɛ̂ sekwit pyɛ̂ nesang hyɔɔlɔl.\nYɛn a ga tiris bol e begwong de yɛn e kweres ɛ,\nyɛn e to raa begwong raane wɛt.\nYɛn e kyě kyè e negwong hey,\nbe kyɛ́ ɛn gbɔng gwong.", "16": "Yɛn a ga tɛ̀ vwel o hē tɛ́ ɛ pyɛ byɛm-byɛm,\nde bê byɛs hɛ nesheneshey.\nMwa bemat de be kweres e ji hɛ e yang ɛn yɔɔt,\nbe rugum bato mɛn na neves o.", "17": "Mê shara bemat hom o e nuyel ve repugu mɛn,\nsede búm de gul rak gwo pɛsɛl gwɛ.\nMê doyo a yɛn ma, ko bayis wɛt,\njeng de rezot o rê hwo.”", "18": "E bama mo, bemat o ba ye, “Tik na wot a ra a Yirmiya womo pyɛ cak! Ba rɔda vɔk bepiris kayɛ jeng de bê basa a wot, na bemat de ba vɔk netsitsɛng de bê vos a wot badu, tanga bezarap Dagwi na be shara a wot hâ Dagwi. Tik na wot jama pyɛ de wot ê tɛ̀ kun mɛ na yɛ. Wot wet betong na neha mɛ wɛt.”", "19": "Yaga ano, ma ra won, ma ye:\n“À Dagwi Darwey, wok pyɛ de ma sé ha,\nna hwo wet betong na hâ ve repugu hom!", "20": "Bé tala neves na nerat a?\nKo mwa ano, yɛn a ga cing revɔng na me gaba ɛ.\nBare na jeng de ma vey e nuyel mo,\nna me ha ha rat e ra yɛn,\nna hwo hala shom mo na yɛn.", "21": "Ko di, tik nèy mɛn ne kushu na vyong,\ngangas nɛ na ne kushu e como,\ntik beha mɛn be sè sana nèy, na be sè bekuma,\ntik na beras o be kushu na serɔ,\nna be mɔbɔs bebot mɛn e de como arɔng.", "22": "Tik na be wok sesin e nelɔ mɛn\njeng de hwà vey na vê jugu gobok e ra yɛn!\nYaga yɛn a ga cing revɔng na me gaba ɛ,\nyɛn a ga tɛ̀ bagun na be vo me mɛ.", "23": "Mwa ano, à Dagwi Darwey, hwà tɔk,\nmwa begwong de ba yong na be mɔrɔ me.\nHwo hala banɛn mɛn wɛt,\nhwo fugut banɛn mɛn e bayis mo wɛt.\nTɛ̀ be bomos hɛn e nuyel mo,\nteshe na yɛn e jeng shom mo.”"}
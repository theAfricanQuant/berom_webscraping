{"1": "Iyɔp a hanat a ye,", "2": "“Ma ga wok yere pyɛ́ yemo zang pyak,\nmwa hin, yin a sé vê wɔ́rɔk wɛt ko vê gwɛ̌ reyɔm zɔng.", "3": "Neha gul na vɔk yɛnɛ bɛ,\nkɛ sé ya ra o de hwà toyo a me na ha ayi.", "4": "Me tɔk ha sede hwo arɔng,\nka yin a sé e negwɔn de ma sé e ji mo,\nma yâng vɛ́sɛ hin na neha, me raa me digis rato.", "5": "Ko me ha neha de nê gwɛ a yin ɛ yey ting,\nneha de nê nunus yi e nu hom nê ra a yin hwâl reyɔm.", "6": "Ka ma ha, nepep rebek nê hala me wɛt,\nkɛ ma saa yuu, rining o.", "7": "Remo, Dagwi a ga tɛ̀ me gbɛrɛk,\nba ga wey na belɔ hom mwa.", "8": "E dî bemat, reyɔm ra sé yaga banɛn hom,\nko sɔ me, ha tɛ̀ me gwɔshɔk, he dura ma sé mwât buru.", "9": "E ji nepep shom mɛ, â kangat me vyéy e bɛɛ me ves,\ne roros yìn mɛ e ra me,\nmwât repugu hom e tē zùk a bayis e ra me.", "10": "Ba wuma nenu mɛn hwɔɔng e ra me,\nba dak a me ranang, yaga ba byɛs me,\nyɛn a gworo me.", "11": "Dagwi ê row me na vemo de be sap cī,\na ga barak me e vɔ bemât neves.", "12": "Ma sé sangal tyang, a shara me,\na ta a me tsót, ko a bunut me,", "13": "a ga rene me, bemât begbang mō ba gworo me.\nE ló me e pyík, vit a nemwishish,\na mɔrɔ yɛ̌ hom, e lusha nshi mo e vwel.", "14": "E tɛ̀sɛ a me baram, yemo à jeng e ra yemo a jeng,\ne ro me cùu sede mwat como.", "15": "Ma tolo cɛ̂k rugu, me bang me rebek hom,\nma ga tɛ́ me sede fongol zɔng.", "16": "Ma sǎ e de tosho, bayis ba pere senge zweeyey,\nbayis hom bé bá bɛɛ lwil mwangalang.", "17": "Bak o nwang, vit a me na nɛn,\nko won hom na Dagwi ha sé hê tsak o.", "18": "À jey, hwo lɛrɛ nɛn hom wɛt, ma sé e nû reku,\nka ma vɔk bare hak ves e yey hom, Darwey ê wet betong na me wɛt,\nko tsak o mwin, Dagwi e wokos me e sey won hom.", "19": "Ko remo, ma vɔk mwât nuha e lagwi,\ne hwomo arɔng mwat a sɛ́ de ê tumal a me.", "20": "Besa hom be shɛgɛsh me,\nme tosho na nemwishil wàratar e nuyêl Dagwi;", "21": "na a tumal a me,\nsede remo mwat e tumal a mwat.", "22": "A remo me ro neshey zɔng;\nma sé e gwong wɔ e kwɔn de be to toyo wɛt.”"}
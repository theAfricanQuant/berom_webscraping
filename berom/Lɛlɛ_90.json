{"1": "À Darwey, yimo e bedabeda mot,\nhwà sé a wot kwɔ̂n dal.", "2": "Gyam hwo yong beraku, gyam hwo yong jey,\nhwo wɛ hwà sé Dagwi kayɛ jeng,\nko hwô se Dagwi nesheneshey.", "3": "Hwó tâng bemasi, “Tɛ́ in pyɛ de yin a kana sè.”\nAno, yɛn e ku, bé to ɛn fongol.", "4": "Neshey gu rining na sé sede pɔlɔ hining na hwo,\nna sé sede e yos zɔng,\nsede kejeng tyɔng de mwat a nɔ̀t ɛ kenevwa.", "5": "Hwó hashe nekên bemasi, bé tē bit sede negwi.\nBa sé sede sɔng:", "6": "gwó tulu, gwo ras nagasi,\nko nahywegelek gwo ye nɔɔshɔsh, gwo hworok.", "7": "Shom mō ya sé ré ot,\nye tɛ̀sɛ hot, wot a tē lot.", "8": "Hwó bɛrɛng hot jeng de wot a sê râ banɛn zɔng wɛt,\nko hwó kulsa neburu de wot e lɛsɛ arɔng.", "9": "Neken mot nê tānga tala hɛn yaga shom mō,\nne kweres sede hwɔtɔ̂ nesong.", "10": "Wot ê tɔk wul neshey kuru bataama,\ngyeng kuru rwit, ka sede wot a rɔngɔl na gap.\nE ji neshey nemo mo, nehak na sé de na dal na nerat,\nko nɛ̀ mwa arɔng ne vey na yɔ́m na lashê yey.\nNeshey ne kweres pyùu, jeng tyɔng, wot a ga kyè.", "11": "Wa a tɔk yɛnɛ̂ shom mō ɛ?\nYa sé ryey o tyɛng na sap de hwó simo yi na wot.", "12": "Basa a wot, na wot a ra fwom rwat na nepɔlɔ de wot a vɔk,\nano, wot ê vɔk netsitsɛng.", "13": "Vɔk e yɛ̌ jeng de hwô ra shom ɛ?\nÀ Dagwi Darwey, wot a sé besam mō,\nwok nemwishish mot, ko hwo yē ros à shom mō!", "14": "Tik wot a tɔk kanɛ nagasi, hwó tɛ̀ yey na wot.\nAno, wot ê mok lwɛlɛ na yey pyɛng vɔk e yɛnɛ̂ neken mot.", "15": "Hwà ga vɛ neshey e de tabak hot,\nko wot a ga di neshey sɔ̂ rezot.\nA remo, nɔng ot neshey yey pyɛng\nde na wul nepyak nane mo.", "16": "Tik, wot de wot a sé besam mō wot a di tomong mō,\ntik nèy mot ne di gbɔng nerey mō arɔng.", "17": "À Darwey, Dagwi mot, vɔk ot naka!\nTik fwom mot gwo re nuyel!\nEy, tik wot di wɛng e gwɛ!"}
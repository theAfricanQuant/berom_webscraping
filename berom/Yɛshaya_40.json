{"1": "Dagwi min a ye:\n“Wɔrɔk bemat hom, wɔrɔk hɛn.", "2": "Há in a bemât Yɛrusalɛm neha gwɛ̂ gap,\nmok in a yɛn,\njeng reyɔm mɛn ya ga yɛnɛ hɛ,\nba ga tala buru mɛn,\nyɛn a ga sey yi e vwɔ̂ Dagwi Darwey\ntabak zang ba yaga mwa banɛn mɛn.”", "3": "Fwɔ gwa moklo, gwa ye,\n“Yong in a Dagwi Darwey gwong e hey,\ntɛ̀ in yaga Dagwi mot gbɔng gwong cik e hêy gbingiring.", "4": "Bê sila kawɛ nɛk,\nko bê gangas kawɛ raku na rahwol,\nvwel de ha vɔk bagwɔ̀s bê tɛ̀ hɛ tas,\nko nekwɔn de na kyě turus be tɛ̀ nɛ tɛ̀l.", "5": "Ano Dagwi Darwey ê dura gbɔng nedyɛt mɛ,\nko mwa bemat bê di nɛ̀ e dem o.\nE Dagwi Darwey de a ha ano.”", "6": "Fwɔ hwak gwó tē, “Mok!”\nKo ma ye, “Me mok sɛ́ ɛ?”\nYē, “Mwa bemasi ba sé sede sɔng,\nrós mɛn ha sé sede hê bejamuk e hey.", "7": "Sɔng o gwó hworok, ko bejamuk o bé ye jwɛ̀k\njeng de nesong Dagwi Darwey ne pɛsɛl gwɛ,\nmwin bemat o ba sé sede sɔng zɔng.", "8": "Sɔng o gwó hworok, ko bejamuk o bé ye jwɛ̀k,\nko hâ Dagwi mot hê nàra gbak-gbak.”", "9": "À Siyɔn wo sharâ yɛgɛt yat,\ntut e ra raku lwis o!\nÀ Yɛrusalɛm wo sharâ yɛgɛt yat,\nmok ngyat-ngyat!\nMok, hwo wok bengyip wɛt!\nYâng bapomô Yuda, “Dagwi min à womo!”", "10": "Di, Darwey Dagwi Darwey ê vey na gbɔng reto,\nvwɔ mɛ gwô re a yɛ negwɔm,\na sé kyè na pyɛ̂ jugu mɛ.", "11": "Ê gyeng vyēl me naka sede lwek rwat,\nê tula nèy vyēl o e vɔ mɛ,\nko a hashe nɛ e ragey mɛ,\nê kyè na beneng o hywɛ.", "12": "Wà e tɔk mara mwa nshi e tas vwɔ mɛ,\nna e mara jey na netês vwɔ,\nna e tɔk mara mwa bûm jey, na beraku, tanga berahwol\ne pyɛ marâ nedirik ɛ?", "13": "Wà e tɔk ha a gabik Dagwi Darwey\npyɛ de hê ra ɛ?\nWɛ̌ mwât vo redu ê tɔk misang hɛ\npyɛ de ê ra ɛ?", "14": "A ga rangâl wà a tɛ̀ a yɛ negbey e ra pyɛ cak,\nkɛ wà a ga basa a yɛ gwông gas badu e tē ɛ?\nWà a masa a yɛ gwông tɔ́k ɛ?", "15": "Yére bemât jey ya sé sede tɔngtɔ̂ nshi e shǐ,\nya sé sede búm e ra pyɛ masa.\nDi, nedirîk bazik,\nnà sé sede nemuk e bayis mɛ.", "16": "Mwa ngyāma Lɛbanɔn ya ka vey\nnára a yɛ̀ nɔrɔ̂ rangas wɛt,\nko mwa bahwot wɛ ba ka vey\ncɔ́gɔt kya mo wɛt.", "17": "Mwa yére bemât jey ya sé pyɛ cak e nuyel mɛ wɛt,\nna yɛ̀, ya ka vey be bara yɛ̄ wɛt, vit à pyɛ.", "18": "Hwô tyɛngrɛ Dagwi na wà,\nkɛ a sé sede wà ɛ?", "19": "A sé sede cit a?\n— E mwât fwom vwɔ de a yong,\nko zu dyam shinang a de lolom yɛ,\nko a turu á yɛ bèlɛlɛ dyam pyɛng.", "20": "Mwat pwɛng e nɔng nɔrɔ̂ cɔgɔt de ye bɔsɔ wɛt —\nko e de jama mwât sekwɛl\nna a yong a yɛ ci de yê tē gyèndéng wɛt.", "21": "Hwà ga tɔk wɛt a? Hwà ga wok wɛt a?\nBa ga ha a hwo yi e susu mo wɛt a?\nHwà ga tɔk pɛrɛ̂ jey wɛt a?", "22": "E Dagwi Darwey de e sangsal e ra rak jey mwa,\nko vê sangal e yɛ̄ ba sé sede yɔ́rɔ e bayis mɛ,\ne viri lagwi sede rugû bánga,\nko e lásha yɛ̄ sede buk de be sangal ɛ.", "23": "E weres na nèy gwɔ̀m,\nko e tɛ̀ vê rê negwɔm jey be sè pyɛ wɛt.", "24": "Yɛn a sé sede pyɛ́ de ba mɛsɛng tus,\nba mɛsɛng zep,\nDagwi e pɛl gul e ra yɛ̄, ko ye hworok,\nko wula gwo kyè na yɛ sede byɛmɛ.", "25": "Wo Jɛrɛ a ye, “Hwô tyɛngrɛ me na wà,\nkɛ ma sé sede wà ɛ?", "26": "Yē in ganga à lagwi na yin a di,\nE wà de a yong pyɛ́ mo ɛ?\nYɛ̀ de a vey na nezap yɛ̄\na yila yɛ̄ mwa na baza.\nVit a jining de ya vuru hɛ,\nyaga yɛ̀ a vɔk gap hyiw, na gbɔng reto arɔng.”", "27": "À BeIsrayɛl yaga sɛ́ de yin e gwɔrɔng ɛ?\nÀ BeYakɔp, yaga sɛ́ de yin e tē:\n“Dagwi Darwey e di pyɛ́ de ye té na me wɛt,\nDagwi hom e to bare na me wɛt” ɛ?", "28": "Yin a tɔk wɛt a? Yin a ga wok wɛt a?\nDagwi Darwey a sé Dagwi sana susu kɛ yɛnɛ.\nA yong yɛnɛ̂ jey mwa.\nE yang ɛ gbɛrɛk wɛt, e ruru wɛt,\nbe tɔk ngyɛgɛt netsitsɛng mɛ vɔk e yɛnɛ mo wɛt.", "29": "E nɔngɔ̂s vê gbɛrɛk reto,\nko e gwɛsɛ a vê mɛrɛk gap.", "30": "Bewen mwa e yang ɛn jwɛɛnɛn, ko be ruru,\nko beras arɔng be gaba na negbɛrɛk.", "31": "Ka a ka té ano, ko vemo de be tɛ̀ gap mɛn e ra Dagwi Darwey,\nbê turu gap mɛn,\nbê turus na gap sede kim na bafabak mɛ,\nyɛn ê tele, ko ê tang ɛn jwɛɛnɛn wɛt,\nyɛn ê kyè, ko ê sè a yɛn gbɛrɛk wɛt."}
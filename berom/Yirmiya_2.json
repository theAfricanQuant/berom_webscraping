{"1": "Dagwi Darwey a yang me:", "2": "Ci wɔ̀ shara ha hemo na kawɛ mwat e Yɛrusalɛm.\n“Dagwi Darwey a ye ngan:\nMa bare na tsak o mo jeng de hwá rɔngɔl bwot,\nma bare na tɛ̂ yey mo jeng de hwá rɔngɔl gwel.\nHwá raa me vɔk e hey gbingiring,\ne tê hey de be tus ɛ pyɛ wɛt.", "3": "À Israyɛl, ma kana tik o jaram yaga me nju hom,\nhwà sé nwang me sede bwâl mɛsɛng.\nMa tomo na reyɔm tanga gawey\ne ra kawɛ mwat de a mǎ hwo.\nMe Dagwi Darwey ma ha ano.”", "4": "Wet in betong na hâ Dagwi Darwey,\nà yin yerê Yakɔp,\nna mwa yin rùhup Israyɛl.", "5": "Dagwi Darwey a ye,\n“Bedabeda min bá tɛ̀sɛ sekun hom e ra sɛ́ ɛ?\nE sɛ́ ya tɛ̀ yɛn a doyo yi na me ɛ?\nYɛn a re a cī yê yapyi fongol,\nko yɛn pyɛ mɛn ba tɛ́ ɛn yapyi arɔng.", "6": "Yɛn a sang ye wɛt wɔgɔ, ‘Dagwi Darwey á wɛ,\nde á vey na wot yi e vwêl Misra,\nde á kyè na wot e hey,\ne vwel gbingiring, hê bavɔng,\ne vwel de ha hworok ko ha sé mwangalang,\nkwɔn de vit a mwat de e kwey ɛ,\nko vit a mwat de e sangal ɛ arɔng.’", "7": "Ma vey na yin e vwel de ha siri naka,\nna yin a re nèy cɔ́gɔt hɛ, na bwang pyɛ ryat de he nɔngɔs.\nKo e jeng de yin a yel e hɛ, yin a tɛ̀ hɛ ligis,\nyin a tɛ̀ nap hom wo se pyɛ byɛm-byɛm.", "8": "Bepiris min ba ka rangal wɛt, be ye, ‘Dagwi Darwey á wɛ ɛ?’\nVemo de ba tɔk badu hom ba tɔk me wɛt.\nBemat nuyel mɛn ba sogo a me nehywɛ.\nBezarap ba ha na rezâ Baal,\nko yɛn a re a yapyi pyɛ̂ sekwit fongol.”", "9": "Yaga ano, me Dagwi Darwey, ma to sé tɛ̀ sekûn bemat hom e nuyêl shɔt.\nMa to sé tɛ̀ sekun nèy nèy min.", "10": "Kyè in e rwa ta vɔk e rezik Kipirus,\ntomo hin mwat e rwa rak vɔk e sevwel Kedar,\nna yin a di, kɛ bá sang ra pyɛ cak yere yemo raane arɛt?", "11": "Yere bemat jey cak ya ga sang sege dagwî yɛ,\nmwa ano de pyɛ mo ya sé dagwi mwin wɛt a?\nKo bemat hom ba ga sege wo gbɔng nerat mɛn,\ne tô ci de ye tɔk ra a yɛn pyɛ wɛt.", "12": "Yaga ano, ma nɔ̂ng lagwi nu na wo digis na nevês pyɛ yemo,\nna a yang ɛn yɔɔt, na a sè a yɛn pyɛ langat.\nMe Dagwi Darwey ma ye ano.", "13": "Bemat hom ba ga ra banɛn baba,\nyɛn a ga ye waa a me,\nme de ma sé lwel nshi neken.\nKo yɛn a ga cing a to mɛn hès.\nHes de ba ga taksal,\nko bé tɔk vɔk nshi ko tyɔng wɛt.", "14": "“Israyɛl a sé sam a? Ba tɔ ɛ e ji sesam a?\nYaga sɛ́ de a ga tɛ́ ɛ pyɛ jugu ɛ?", "15": "Yɛn e lulum e ra yɛ sede begukum;\nyɛn e lulum na gap.\nYɛn a ga tɛ̀ vwel mɛ gbingiring,\nko bapomo mɛ ba ga tɛ́ ɛn barin de ba ga hala vɛ mwa hal.", "16": "Ey, bemat Mɛmfis na Tapanhes\nba ga takla gwokup to mō.", "17": "À Israyɛl, e hwo de hwà vey na pyɛ́ yemo e rato mo pyɛ mo!\nHwà kyè hwo hala me, Dagwi Darwey, Dagwi mo,\ne jeng de ma sé kyè e nuyel mo e gwong.", "18": "E sɛ́ de hwô sɛ̀ e wɔ́ mo e Misra,\nna hwo wɔ sɔ nshi Gwɔrɔt Nil a?\nKɛ e sɛ de hwô sɛ e wɔ́ mo e Asirya,\nna hwo wɔ sɔ nshi Gwɔrɔt Ɛifaratɛs a?", "19": "Bê tabak hwo yaga neves mo.\nBê gang o na shɔt yaga hwà doyo a me ma.\nAno de hwô di ko hwo tɔk a sé pyɛ vyes, de ya sé kpashak,\nna hwo gas o na me Dagwi Darwey, Dagwi mo.\nHwà vɔk bengyip hom e yey mo wɛt.\nMe Darwey Dagwi Darwey, Wo Reto Mwa ma ha ano.”", "20": "Dagwi Darwey a ye,\n“À Israyɛl, yimo raane, hwà kyɛ́ o nà dyɛng to mo,\nhwá gas nesa mot sede ba kwɔrɔ swesêk vɔk berɔndɔng,\nko hwá ye, ‘Mê ra a hwo fwom wɛt.’\nE ra tɛ̂t kawɛ rahwol,\nna e nɛ̂n kayɛ cɔgɔt ryey ye berang pyak,\nhwó kwonot e de ragas nejwang.", "21": "Ma kana tus o sede cɔgɔt anap ryat,\nyi e yere de ya dal mwa na nerat.\nKo di de hwà ga tɛ́ o vwes,\nhwà ga tɛ́ o cɔgɔt anap ye hey.", "22": "Mwa ano de hwó kus o na netow;\nko hwó ra fwom na fulukus pyak,\nmê sǎ e de bɛrɛng bavis neves mo.\nMe Darwey Dagwi Darwey ma ha ano.", "23": "Yi e rɛ̌ de hwô ye, ‘Ma ga pɔrɔk to hom wɛt,\nma ga sang re a Baal fongol wɛt ɛ?’\nDi gwong de hwá ra banɛn e ji nɛk;\ndi pyɛ de hwà ga ra.\nHwà sé sede maryat hey e jeng gwot de wo kyě tele kpɛɛ,", "24": "kɛ sede hwâ madung de wa ga tɔ́k ɛ na hey gbingiring,\nwo kyě wokos nesang rwas e gul!\nWa ê kyɛm a dul gwôt wɛ ɛ?\nVemo de be jama wɛ be bɔrɔk tó mɛn wɛt,\nyaga yɛn ê sɛ̀ wɛ e pwɛl o.", "25": "À Israyɛl, hwo yɔ́m bol mo,\nkɛ hwo tik fwɔ mo gwo hworok wɛt.\nKo hwà ye, ‘Wey gyà! Mê tik wɛt,\nma ga tɛ̀ yey na vê yére dyuk,\nko mê raa vɛ zɔng.’ ”", "26": "Dagwi Darwey a ye,\n“Sede remo de be tɛ̀ a gbik rekyen jeng de be vo ɛ,\nano arɔng bê tɛ̀ a BeIsrayɛl rekyen.\nYɛn na begwɔ̀m mɛn, na bemat nuyel fwom mɛn,\nna bepiris mɛn, tanga bezarap mɛn arɔng.", "27": "Mwa na yin de yin e tâng retin cɔgɔt, ‘Hwà sé da hom.’\nko yin e tâng gwofwa, ‘Hwà tɔ me.’\nYaga yɛn a ga doyo a me ma,\nko bayis mɛn wɛt.\nKo e jeng reyɔm mɛn, yɛn e tē,\n‘Vey sey ot.’", "28": "Pyɛ̂ sekwit á yɛ,\nde yin a ga yóng a bato min ɛ?\nTik na ye vey sey in e jeng reyɔm,\nka sede yê tɔk!\nYaga yin a vɔk bedagwi pyak\nsede remo de yin a vɔk bapomo pyak, à yin BeYuda.", "29": "Yin e tɛ̀ sekun hom e ra sɛ́ ɛ?\nYin a ga sogo nehywɛ e ra me wɛt a?\nMe Dagwi Darwey ma ha ano.", "30": "Ma tabak nèy min zɔng-reng,\nyɛn a sey yóng ɛn o wɛt.\nYin a ga mɔbɔs bezarap Dagwi min,\nsede gukum de vyong ya ga hwo wɛ.", "31": "À yin zamang hemo,\nwet in betong na hâ Dagwi Darwey.\nMa ga tɛ́ me sede hey gbingiring na yin BeIsrayɛl,\nkɛ sede vwel de ha sé gyibilik ding-ding a?\nYaga sɛ́ kwong de yin e tē, ‘Wot a sé washak,\nwot ê sang to vey na hwo wɛt ɛ?’", "32": "Hwong e tɔk ye bam a pyɛ̂ tɔrɔ mɛ,\nkɛ gwel a ye bam a yɔ̀m weneng mɛ bɛ?\nKo mwa ano, bemat hom ba ga ye bam a me,\nnepɔlɔ kpɛɛ sana tɔk basa nɛ.", "33": "Ey, yin a tɔk raà\nberas yey min.\nKo beha de ba dal mwa na neves,\nyin a ga masa a yɛn negwɔn neves min.", "34": "Berugu min ba vɔk bavis,\nnemî bepɛng vê renɛn rehak wɛt,\nmwa ano de yin a vos ɛn e de shigi wɛt.\nKo mwa e ra pyɛ́ yemo zɔng,", "35": "yin a ye, ‘Ma ga ra pyɛ cak vyes wɛt,\nko ma tɔk tsɛng-tsɛng Dagwi Darwey a to vɔk shom na me wɛt.’\nKo mê tabak hwo\nyaga hwó tē ‘Ma ga ra banɛn wɛt.’", "36": "Yaga sɛ́ de yin e sǎ e de rip in\ne de segsa begwong min ɛ!\nMisra wô nɔng in rekyen\ntyɛng sede remo de Asirya wa ra a yin.", "37": "Yin ê toyo yi e Misra\nna vɔ min e rato.\nYaga me Dagwi Darwey ma ga kyɛ́ me zakzak\nvemo de yin a tɛ̀ gap min e ra yɛn,\nyin ê sɛ nedenerey nehak na yɛn wɛt.”"}
{"1": "Dagwi Darwey a yang me,", "2": "“À mwasi, sɛt bayis mo vɔk e Yɛrusalɛm na hwo ha e ra nekwɔn re fongol mɛn. Zarap e ra vwel Israyɛl,", "3": "ko hwo yang vwel o, Dagwi Darwey a ye, ‘Ma sé kyè vey hwo e ra hwo. Mê hwɔltɔ wal hom yi e fwal o, ko me mɔbɔs hin mɛ mwa, vê cik na beves.", "4": "A remo de mê wey na vê cik mwa na beves o, mê hwolto wal hom e ra kawɛ mwat de a sé kwen, yi e rwa batin vɔk e rwa bato,", "5": "ko kawɛ mwat ê tɔk, me Dagwi Darwey ma ga hwɔltɔ wal hom yi e fwal o, ko mê to gyira wɛ wɛt.’", "6": "“À mwasi, rus, rus e bayis mɛn sede yey mo yé kyè wɔ takla na rezot.", "7": "Sede yɛn a rangal hwo, ba ye, ‘Yaga sɛ́ de hwó rus ano ɛ?’ Ko hwo toyo a yɛn, ‘Yaga reha pyɛ de ye kyè wɔ̀ té.’ E jeng o, neyey mɛn nê dak na bengyip, vɔ mɛn bê tɛ́ ɛn gbɛrɛk, yɛn ê to vɔk yey ting wɛt, ko bakwot mɛn bê vow. Jeng o ya sé kyè vey a remo, á yemo! Me Darwey Dagwi Darwey ma ha ano.”", "8": "Dagwi Darwey a yang me,", "9": "“À mwasi, zarap na hwo ye: Darwey a yang me na me ye:\n“ ‘Wal, wal de ba ga lɔ̌,\nba ga tugut wɛ arɔng.", "10": "Ba ga lɔ̌ wɛ yaga mɔbɔs bemat,\nba ga tugut wɛ na wo tē dɛrɛp sede gbara!\nYi e rɛ̌ de wot e ra nzem ɛ?\nYin a ga byɛs tusa, na vô byǎ.", "11": "Ba nɔng wal o na be tugut,\nna be yong wɛ yaga fwom.\nBa ga lɔ̌, ko ba tugut wɛ,\nna be nára a mwat mɔbɔs bemat wɛ.", "12": "À mwasi, tosho na hwo dak sekun,\nyaga wal o wa sé yaga mɔbɔs bemat hom,\nna mwa bemat nuyel Israyɛl.\nBê mɔbɔs hɛn na bwang bemat hom mwa.\nÁnyeé yeèy! Tɛ̀ in vɔ e to!", "13": "Ma sé masa bemat hom,\nko ka sede yɛn a byɛs gwele mo,\npyɛ mo yê té wɛt a?\nMe Darwey Dagwi Darwey ma ha ano.", "14": "Ano, à hwo mwasi, zarap,\nna hwo dak vɔ mo.\nTik wal wo hwo e ra yɛn zang tat,\nwà sé wâl mɔbɔs bemat.\nWa sé wâl gbɔng mwat,\nwô nɔng ɛn bengyip e kawɛ bak.", "15": "Yaga ano neyey ne dak,\nko pyak be tē bugurɛk.\nE mwa rùhup mɛn ma ga tɛ̀ wal.\nÁnyeyêy! Be tâng wɛ dɛbɛt,\nba ga tugut wɛ yaga mɔbɔs bemat.", "16": "Hwo ɛn e vwɔ yege!\nTow ɛn e vwɔ mwɛlɛng!\nE kawɛ bak de hwà doyo ɛ.", "17": "Me arɔng mê dak vɔ hom,\nmê tɛ̀ shom hom yɛ ye rɔ̀s.\nMe Dagwi Darwey ma ha ano.’ ”", "18": "Dagwi Darwey a to ha na me, a ye,", "19": "“À mwasi, dura gwòng ba de gbɔng gwɔ̀m Babilɔn ê tɔk vey na wal como mɛ. Mwa gwòng o bê nusu yi e vwel hining o. Yong pyɛ dura na hwo tɛ̀ yɛ e gasang gwong de gwo kyè wɔ e gbɔng repomo.", "20": "Dura gwong de wal o wô kwey ɛ vɔk e Raba wo BeAmɔn, kɛ vɔk e Yuda, na vɔk e Yɛrusalɛm de ba rɔnɔ na jwa.", "21": "Yaga gbɔng gwɔ̀m a sé e tumal e gasang gwòng o. E gasang gwòng ba mo, ê bɛrɛng na bes, ê zugut zing ket mɛ, ê rangâl cī mɛ gwong o, ko a bɛrɛng yɛɛlɛl yêy yas de a ga kana nára nɔrɔ̂ yɛ.", "22": "Vwɔ yege mɛ gwô hwɔtɔ kwɛt de gwa dura Yɛrusalɛm. Ano bê tɛ̀ pyɛ gang jwa-pomo, a nɔng nû mɔbɔs bemat, a tɛ̀ sekun como e ra hɛ, a tɛ̀ pyɛ̂ gang rùhup o, na be tula gwofongol vɔk e jwa-pomo mo, tanga na be yong na be tút e ra tyɔ́n jwa-pomo mo arɔng.", "23": "Ko na yɛn bemât Yɛrusalɛm, yɛn ê sey tsak o na ha mo wɛt, yaga yɛn a ga kana wuna hɛn na sira na yere bemât gap, ko mwa ano, ha mo hê bare a yɛn na banɛn mɛn, ko ê re ɛn e como.", "24": "“Yaga ano, me Darwey Dagwi Darwey ma ye: Yin a ga to bare na buru min, a remo de ba ga wunta banɛn min dɛdɛrɛng, e kavɛ tomong min, ba di banɛn min wɛshɛrɛk, a remo yin e de bare, yaga ano bê re in e como.", "25": "“Ko di hwo, hwey gwɔ̀m Israyɛl\nde hwà sé vwes sizɔng,\nhwo de jeng mo ya ga pom,\njeng tabak mo hê yɛnɛ mo.”", "26": "Darwey Dagwi Darwey a ye:\n“Pat in toro rato mó, mwa na kpin negwɔm o,\npyɛ́ yê nàra sede raane wɛt.\nBê nɔ̂ng womo de be byɛs nerey,\nko wo nerey bê gyirik hɛ.", "27": "Gawey, gawey, gawey!\nEy mê tɛ̀ a yɛ gawey!\nPyɛ ya ga sang té ano wɛt.\nSɛ̌ dâ pyɛ mo a vey,\nko mê nɔng ɛ pyɛ mɛ.”", "28": "Ko di hwo, à mwasi, zarap na hwo ye, “Darwey Dagwi Darwey a ha e ra BeAmɔn na e ra dusa mɛn ngan:\n“ ‘Wal, wal! Ba ga hwɔltɔ wɛ yaga mɔbɔs bemat,\nba ga tugut wɛ na wo re, wɔ tē dɛrɛp sede gbara.", "29": "Be dúsa a yin negwi-ywey ne bɔs,\nyin e bɛrɛng na bes hê kwɛlɛng,\nbe tē yin ê di wɛng e ra vê repugu min,\nbemât yol, vê ragas neves,\nbe tē jeng mɛn ya ga vey,\njeng tabak mɛn hê yɛnɛ mo.", "30": "Toyo na wal o e fwal wɛ!\nE kwɔn de bá kana tɔ in ɛ,\nE vwel de yin á yi ɛ,\nmê ra a yin shɔt.", "31": "Mê shusha shom hom e ra yin,\nna kyâ lashe yey hom,\nmê pɛsɛl hɛ e ra yin.\nMê nára hin e vɔ bemat beves,\nvemo de ba vɔk sekwɛl mɔbɔs bemat.", "32": "Yin ê sè sede cɔ́gɔt kya,\nnemi min nê yel e vwel.\nBê to bare na yin ko tyɔng wɛt,\nyaga me Dagwi Darwey ma ha ano.’ ”"}
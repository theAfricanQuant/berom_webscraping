{"1": "Dagwi Darwey a ye, “E jeng yane, bê paa bekup begwɔ̀m Yuda na vɛ bemat nuyel mɛn, vɛ bepiris hom, na vɛ bezarap hom, tanga vɛ bemat Yɛrusalɛm yi e besak mɛn.", "2": "Bê tɛnɛ vɛ e gwi, na e pwɛl tanga e mwa netangacɛn lagwi, pyɛ́ yemo de bemat o bá kana tɛ̀ yey na yɛ, ko yɛn á ra a yɛ fwom, yɛn á kana raa yɛ, bá kyese vos badu na yɛ, ko yɛn á re a yɛ fongol arɔng. Bê tula bekup o kɛ be rangas vɛ wɛt, ko bê nàra sede bagwɔt fongol e vwel.", "3": "Ko yere bemat jey vyes, yemo de ya dal, ko yɛn a sé sangal e nekwɔn de ma ga shara hɛn vɔk ɛ, bê dal na simo be kushu e tô re nuyel na sangal beken. Me Dagwi Darwey, Da Jey Mwa ma ha ano.”", "4": "“Hwô yang ɛn, Dagwi Darwey a ye ngan:\nSede bemat be gaba, be to sogo wɛt a?\nKa sede ba vuru gwong, be to ɛn wɛt a?", "5": "Yaga sɛ́ de yin bemat hom yin a doyo yi na me,\nyin a nàra e de doyo yi na me ɛ?\nYɛn a ga kaba kwɛlɛng na vɔ ba,\nyɛn a ga kyɛ́ ɛn nà toyo.", "6": "Ma ga wet betong hywɛ,\nko yɛn e ha tsak o wɛt.\nVit à womo de e doyo yi e neves,\ne tē, ‘Ma ga ra sɛ́ ɛ!’\nKawɛ e ji mɛn a ga doyo e begwong mɛ,\nsede dwa de wo tele na yol wɔ̀ yel e ji como.", "7": "Shwɛ́l de ye tele e lagwi\nya tɔk jeng de ye toyo,\nko bewǔtut, na nenon bakwɔk, tanga belarwat\nyɛn e gyeng jeng toyo mɛn,\nko bemat hom ba tɔk\nBadu Dagwi Darwey wɛt.", "8": "Yi e rɛ de yin e tē, ‘Wot a sé tsɛng-tsɛng,\nko wot a tɔk Badu Dagwi Darwey ba sé na wot’,\nko e ji ha min, bemat-jɛk\nba ga segsa Badu mo na bɔs.", "9": "Bê nɔng ve netsitsɛng rekyen,\nê sè a yɛn yɔɔt, ko bê vos ɛn.\nA vemo de yɛn a ga kyɛ́ ɛn hâ Dagwi Darwey,\nko e nɛ̌ netsitsɛng de yɛn a vɔk ɛ?", "10": "Yaga ano, mê nɔng bemat beduk beha mɛn,\nko hiri mɛn, na bemat de ba re ɛn e como.\nYaga yi e swɛl vɔk e rwey o mɛn\nkawɛ e ji mɛn a vɔk cwey pyɔlɔ vyes.\nYi e zarap, vɔk e piris,\nkawɛ e ji mɛn e vɛ́sɛ bɔs.", "11": "Yɛn e rɔgɔs baram bemat hom yɛt wɛt,\nbe tē, ‘Netyang, kayɛ pyɛ ya sé tyang’,\nko vit à pyɛ de ya sé tyang.", "12": "Yɛn e ra pyɛ̂ rekyen,\nyɛn e ra pyɛ̂ byɛm-byɛm,\nko mwa ano, yɛn e vo rekyen wɛt,\nyɛn dura vô rekyen wɛt.\nYaga ano yɛn ê gabsa\nsede vemo de be gabsa\ne jeng de mê tabak hɛn,\nko ê sè yɛnɛ mɛn à hane.\nMe Dagwi Darwey ma ha ano.", "13": "Jeng de ma kana simo tula hɛn,\nko yɛn á sè sede retin anap de ra tɔs wɛt,\nsede retin regwi de ra mara wɛt,\nberang o mwa ba ga ye nɔɔshɔsh,\nko ma ga nɔ̂ng bemat beduk gwong na be sey ɛ vwel o.\nMe Dagwi Darwey ma ha ano.", "14": "Bemat Yɛrusalɛm ba rangal ba ye:\n‘Yaga sɛ́ de wot a sé sangal bɛs ɛ?\nVey in, na wot wɔ̀ lɛrɛ hot e bapomo de ba gwɔrɔ vɛ,\nna wot a wey e hwomo,\nyaga Dagwi Darwey, Dagwi mot a ga gang ot na shɔt reku,\nko a ga nɔng ot nshî nedɔm na wot a sɔ,\nyaga wot a ga ra a Dagwi Darwey banɛn.’", "15": "Wot a jama sangal netyang, ko vit à nerat,\nwot a jama tɛ́ tyang ko vit, sɛ̌ bengyip zɔng!", "16": "Be wokos pɛsɛl bawol bedwa mɛn e Dan,\nvwel o mwa he digis na tosho bedwa mɛn.\nYɛn a ga vey wey na vwel o, na kayɛ pyɛ de ya sila hɛ̄,\nvê gbɔng repomo mo tanga ve sangal e ji rɛ.", "17": "Di, ma sé hala begwɔ̄m e tē min,\nbègàbak de be tɔk ra hwal vɛ wɛt, ko bê roros hin.\nMe Dagwi Darwey ma ha ano.”", "18": "Bê tɔk tɛ̀ lashe yey hom tyang wɛt.\nYey hom ye royo mɛ̀.", "19": "Wet in betong!\nMe wok sesin bemat hom e yɛnɛ vwel o mwa.\n“Dagwi Darwey a to sé e Siyɔn wɛt a?\nGbɔng Gwɔ̀m Siyɔn a to sé e hwomo wɛt a?”\nDagwi Darwey, Gbɔng Gwɔ̀m mɛn a toyo, a ye,\n“Yaga sɛ́ de yin a tɛ̀ me lashe yey yi na re a cī fongol,\ntanga yi na té guduruk a bedagwi bavwel baduk de ba sé yapyi ɛ?”", "20": "Nahywɛp na ga kwey, bwal gwa ga tala hɛ,\nko ba ga sey neken mot wɛt.", "21": "A remo de ba ga ngwɔgɔt bemat hom,\nmwa na me arɔng,\nma sé ra sesin\na sé a mɛ kpɔrɔk mwa.", "22": "Vit a hwal dyɛ̂ng yey e Gileyat a?\nVit a vwoshon e hwomo a?\nYaga sɛ́ kwong de ba ga tɔk tɛ̀\nbemat hom tyang wɛt ɛ?"}
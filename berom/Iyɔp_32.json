{"1": "Bemat betat o ba to toyo a Iyɔp na hanat wɛt, yaga a jut to mɛ a sé cik.", "2": "Ko Ɛlihu Barakɛl wo Bus yi e yerê Ram a tɛ̀ shom sizɔng na Iyɔp yaga a jut tó mɛ a sé cik, a dal Dagwi.", "3": "A to ra shom na besâ Iyɔp betat o yaga yɛn a tɔk sɛ̀ pyɛ de bê hanat a Iyɔp wɛt mwa ano de ba kana ye, a ga buru.", "4": "Ɛlihu a sè gyeng na a ha na Iyɔp yaga yɛ wɛ a hwey e ji mɛn.", "5": "Jeng de a di bemat betat vane ba vɔk pyɛ de bê toyo a Iyɔp mɛ wɛt, a tɛ̀ shom.", "6": "Ɛlihu Barakɛl wo Bus a hwo ha a ye,\n\n“Ma sé hwey e ji min,\nko yin a ga vɛ̂ neshey,\nyaga ano ma wok bengyip, ma tùt ɛ nu,\nkɛ ma ha pyɛ de ya sɛ́ e yey hom wɛt.", "7": "Ma yâng to hom, tik neshey ne ha,\nnepyak neshey arɔng ne basa netsitsɛng.", "8": "Ko gabik Dagwi ha sé e ji mwat,\nnesong Wo Reto Mwa\nne nɔngɔs hɛ netsitsɛng.", "9": "A sé e neshey pyak de né nɔng netsitsɛng,\nkɛ shɔlɔ de ye nɔng tɔk wɛt.", "10": "Yaga ano, wet in betong na me,\ntik na me ha bare hom arɔng.", "11": "Di, ma ga niri na me wok ha min e ngyen,\nma wet betong na tɔrɔng min,\njeng de yin a sè bare pyɛ de yin ê ha.", "12": "Ma wet betong na yin naka,\nko di, vit a hwak e ji min de a gang Iyɔp,\nvit a winde a toyo a yɛ na hanat e ji min.", "13": "Yin kwon ye, yin a ga sɛ̀ netsitsɛng wɛt:\nDagwi zɔng de ê gang ɛ́ ko e mwat wɛt.", "14": "Iyɔp a ga ha pyɛ cak vey sɛ̀ me wɛt,\nko mê hanat a yɛ neha sede nemin wɛt.", "15": "Ba ga gang in, vit a hin na nû hanat,", "16": "ko mê sǎ yuu jeng de yin a ye pyɛ cak wɛt a?\nYin a sangal yuu yaga vit a hin na pyɛ de yin ê hanat a re?", "17": "Me ma vɔk hanat,\nmê ha pyɛ de ya sé e bare hom.", "18": "Ma sila na neha,\nde gabik hom he shonong me na nɛ̀.", "19": "Yey hom ya sé sede siring de vit a gwông sɔ̂ gul,\nsede kwō de ba bang viisis de ha sé lɛs e ra takla.", "20": "Gbing-gbing me ha na a yang me rɔ̀s,\nme wunta nu na me hanat.", "21": "Mê dura simô to wɔ̀ sè mwat hwak,\nkɛ me rwak nu e ra mwat wɛt.", "22": "Mê kyɛm me rwak nu e ra mwat wɛt oow,\nyaga Dagwi de a yong me, ê pere wey na me.”"}
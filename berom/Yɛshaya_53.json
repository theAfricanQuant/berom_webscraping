{"1": "E wa ê yâng sey tsak o na pyɛ de wot a wok ɛ?\nNa beva de ba ga yâng di\nvwɔ̂ Dagwi Darwey e pyɛ́ yemo ɛ?", "2": "A ras e nuyel mɛ sede kecɔgɔt,\nsede shɛshɛ e vwel hwogot.\nA vɔk nerey nehak kɛ nerat\nde nê tɛ̀ wot bɛrɛng hɛ wɛt.\nVit a pyɛ cak e bɛrɛng mɛ\nde yê tɛ̀ wot simo di ɛ.", "3": "Ba byɛnɛng hɛ ko behak ba ye zak à hɛ,\nmwât rezot, a ga tɔ́k ɛ na nerɔ,\nsede hwak de be doyo bayis yi na yɛ,\nba byɛnɛng hɛ, ko wot a jut ɛ a sé pyɛ cak wɛt.", "4": "Mwin a ga hashe nerɔ mot e rato mɛ,\nko a ga jut nedirîk reyɔm mot.\nWot a bare e Dagwi de a tabak hɛ,\ne Dagwi de a dak ɛ, a tak a yɛ reyɔm zìgit.", "5": "Ko nerɔ mɛ na sé yaga sogô nehywɛ mot,\nba tɛ̀ a yɛ rezot yaga banɛn mot,\na sé yi na tak a yɛ de wot a sé gyat,\nko yi na baram mɛ de wot a ga tɛ̀ tyang.", "6": "Wot mwa sede tyīmit wot a ga vuru gwong,\nkawɛ e ji mot a ga doyo e gwong mɛ,\nko Dagwi Darwey a ga tɛ̀ banɛn mot mwa e ra yɛ.", "7": "Ba ngyɔ hɛ, ko ba tak a yɛ,\nmwa ano a tùt nu wɛt.\nSede byot tyīmit de be kyè wɔ̀ yɛrɛ,\nna sede tyimit e nuyêl bemat yɛ̂t tôt yɛ, ya nàra yuu,\nano a tùt nu mɛ wɛt.", "8": "Yi na shɔt bɔs ba kyè na yɛ.\nWǎ e ji bezamang mɛ à tɛ̀ tong ɛ?\nBa tùt ɛ yi e vwêl beken,\nba dak ɛ yaga burû bemat hom.", "9": "Ba yong sak me tanga vê neves,\nko ba lɛrɛ hɛ na bedaberey,\nmwa ano de a kana ra yol wɛt,\nko a kana ha bɔs wɛt.", "10": "Mwa ano, a sé simô Dagwi Darwey na a sɔ rezot na nerɔ.\nA nɔng neken mɛ na nè se pyɛ nɔrɔ yaga banɛn.\nA rɔda di nèy mɛ, ko nepɔlɔ mɛ nê gwɛ hɛn,\nko simô Dagwi Darwey hê karak e vwɔ mɛ.", "11": "Ê di pyɔlɔ̂ ririm mɛ ko yê jam a yɛ.\nWo cik, mwât fwom hom, ê tɛ̀ bemat pyak be sè cik yi na tɔk ɛ,\nko ê jut nedirîk banɛn mɛn.", "12": "Yaga ano, mê nɔng ɛ nu mó mɛ na bedaberey,\nko ê gas pyɛ̂ jugu na vê gap.\nYaga a shushu neken mɛ vɔk e reku,\nko ba jut ɛ sede hwak e ji vê sogô nehywɛ,\nko mwin a jut banɛ̂n bemat pyak,\nko a ra won yaga vê sogô nehywɛ."}
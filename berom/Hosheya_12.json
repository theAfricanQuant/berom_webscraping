{"1": "Ɛfrayim e gyeng gul sede mwat e gyeng yas,\ne kyě gwɔrɔ gûl rak mwa wosho.\nYɛn e gwɛ̌ ha neha bɔs na ragas yol.\nYɛn a wuna hɛn na Asirya,\nko yɛn e nɔngɔ̂s gbɔng gwɔ̀m Misra něy vwel mɛn.", "2": "Dagwi Darwey a vɔk shɔt na Yuda,\nÊ tabak Yakɔp tyɛng na begwong beves mɛ,\nko ê tala hɛ tyɛng na tomong ves mɛ arɔng.", "3": "Yimo e jîm neng mɛn a kaba tô bwôl gwa mɛ.\nJeng de a vey mwat ko a ra sekyisa na Dagwi.", "4": "A ra sekyisa na tom-lagwi ko a di wɛng,\na tosho ko a ra won na a sɛ̀ nerat mɛ.\nA man na Dagwi e Bet-Ɛl\nko Dagwi a ha na yɛ e hwomo.", "5": "Dagwi Darwey Dâ Jey Mwa,\nreza mɛ à Dagwi Darwey!", "6": "Toyo hin vey na Dagwi min.\nGyeng in tsak tɛ̂ yey, na gâs badu e tē,\nna yin niri e gyêng Dagwi min.", "7": "Sede jik de a vɔk pyɛ masâ pyɛ́ ye bɔs e vwɔ mɛ,\ne simo na a mɔt mɛ bemat.", "8": "Ɛfrayim a ye, “Ey yàa, ma ga tɛ́ me darwey,\nma ga sɛ̀ á to hom nedanerey.\nE ji pyɛ̂ nedanerey de ma sɛ̀,\nbe tɔk sɛ̀ pyɛ cak vyes e ra me de ya sé renɛn wɛt.”", "9": "Ma sé Dagwi Darwey, Dagwi mo,\nde a pat o yi e vwêl Misra,\nmê tɛ̀ yin a to sangal e bǔk\nsede remo de yin e ragas e negasî nzem o.", "10": "Ma ha na bezarap hom na be tusa hin.\nMa dura a yɛn pyɛ́ pyak e ji negwi-ywey,\nko ma ha na gwɔrɔ-há pyak yi na yɛn.", "11": "Ba sé ra banɛn e Gileyat,\nko yɛn ê wey.\nBe nása nenɔrɔ̂ bemus e Gilgal,\nko begagbang nása nenɔrɔ̂ yas mɛn o\nbê tɛ́ ɛn sede bagwɔt beta e bepǒl cap de ba ga how.", "12": "Yakɔp à kana tele vɔk e vwêl Aram,\nko à ra fwom e hwomo na a sɛ̀ mɛ hwā,\nà gyeng tyīmit na a tala mɛ hwā mo.", "13": "Dagwi Darwey à yila zarap mɛ\nna a pat BeIsrayɛl yi e vwêl Misra,\nko zarap o à gyeng ɛn.", "14": "BeIsrayɛl ba ga tɛ̀ shôm Dagwi Darwey ye tē puu.\nYaga ano, ê hala banɛ̂n mɔbɔs bemat o wɛt,\nko ê tɛ̀ hâ bɔs mɛn he toyo e ra yɛn."}
{"1": "A jam na be feng a hwo à Dagwi Darwey,\nna be ra a hwo de Hwà Dal Na Reto Mwa lwɛlɛ!", "2": "A jam na be mok e ra tɛ̂ yey mō kanɛ nagasi,\nna be ha e ra tsak o mō kanɛ naturuk,", "3": "e jeng de be ra lwɛlɛ de gwo rɔgɔm na yom kwo\ntanga yom shi.", "4": "À Dagwi Darwey, ma vɔk yey pyɛng yaga tomong mō,\nme ra biibi yaga pyɛ́ de hwà ga ra.", "5": "Pyɛ́ de hwà ga ra mo ya sé ryey o à Dagwi Darwey!\nBáre mō ha dal gâp tɔk mot!", "6": "Tɔ́n e tɔk tɔk hɛ wɛt,\nmwat de vit a hɛ na rato ê jut hɛ pyɛ wɛt.", "7": "Mwa ano de bemat beves be tūlsa sede sɔng,\nvemo de be ragas nengyas be re nuyel,\nDagwi ê wey na yɛn hywiri.", "8": "Ko hwo, à Dagwi Darwey,\nhwà dal kayɛ pyɛ na nerey nesheneshey.", "9": "Vê repugu mō bê wey, ey, bê wey,\nmwa vemo de be ragas nengyas — bê shara hɛn.", "10": "Hwà ga gwɛ̌ a me gap sede cungun,\nhwà sey me na vɔ ba, hwà shushu me na něy nerat.", "11": "Ma ga di gabâ bemât repugu hom,\nma ga wok fwɔ̂ sesîn bemât nengyas de ba hwo e ra me.", "12": "Vemo de be gyeng hâ Dagwi\nbê ras sede retîn tyet,\nbê sè beting, bê vɔk gap sede tîn cǒ.", "13": "Bê sè sede cɔgɔt de ba tus e lalâ duk re a Dagwi fongol, bê re nuyel,\nyaga ba sé bagat na Dagwi Darwey, Dagwi mot.", "14": "Bê sè sede cɔgɔt de ye mara nèy,\nmwa ano de ya ga vɛ neshey,\nko kayɛ jeng ya vɔk gap, ya sé wɛkwɛk.", "15": "Hemo he dura Dagwi Darwey e ra pyɛ́ de ya sé yɛt.\nBé tɔk tɛ̀ gap e ra yɛ, a vɔk nenu neba wɛt."}
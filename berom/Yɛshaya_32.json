{"1": "E jeng o gbɔng gwɔ̀m ê re negwɔm na necik,\nko bemât fwom mɛ bê gas badu e tē.", "2": "Kawɛ e ji mɛn ê sè sede kwɔ̂n lɛrɛ yi e gul,\nkwɔ̂n sangal tyang yi e gûl rwak,\nsede nerɔt nshi e kwɔn hwogot,\nsede necam gwogbɔng gwofwa e vwêl hal.", "3": "Ano vê bɛrɛng bê di,\nko vê wêt betong bê wok ha.", "4": "Neyey vê râ pyɛ́ na nefufǔl nê tɔrɔng pyɛ́ hywɛ.\nBalêm vê jɔgɔy bê ha dey-dey, ko hê sè tɛɛrɛ.", "5": "Bê yâng tɔn à gbɔng mwat wɛt,\nkɛ hwêy-gul be yang hɛ a mwat rwat wɛt.", "6": "Yaga betɔn be ha yapyi,\nko neyey mɛn ne yong pyɛ̂ banɛn,\nna be ragas pyɛ́ de ya sé ligis,\nna be ha neha buru e ra Dagwi Darwey,\nna be hala vê simô pyɛ́ na vyong,\nna be shîm vê yêy hwɔshɔ nshi.", "7": "Kayɛ pyɛ nèy-gul ya sé vyes,\nyɛn e yong pyɛ́ vyes,\nna be wey na bepɛng na neha bɔs,\nmwa ano de ha mɛn ha sé tyɛng.", "8": "Ko mwat rwey o e ra pyɛ́ ryey o zɔng,\nko yɛ e tumal e ra pyɛ́ ryey o arɔng.", "9": "Sogo hin, yin behâ sangal sana reyɔm,\nwet in betong na neha hom,\nyin behwong de yin a sé sangal bɛs,\nwok in pyɛ de ma sé ha.", "10": "E bamâ shey hining na kèbwang,\nyin ê vow, yin vê sangal bɛs,\nyaga jeng vôs nèy anap yê sè wɛt,\njeng vôs nèy cɔ́gɔt yê vey wɛt.", "11": "Vow in, yin behâ sangal e ji netâ yas,\ndigis hin na bengyip, yin vê sangal bɛs,\nhywɛrɛm hin, na yin sè kpimit,\nna yin tɛ̀ berugû sesin e berawit.", "12": "Tɛ̀ in sekun yaga hiri de ba sé rat — bê wey!\nTɛ̀ in vɔ e to yaga batîn anap de be mara — bê to sè wɛt!", "13": "Yaga vwêl bemat hom rɔgɔ na shik ha sé ras ɛ,\nko yaga mwa nelɔ yey pyɛng e gbɔng repomo de be shɛgɛsh ɛ̀.", "14": "Bê kyini lɔ gwɔ̀m,\nbe hala gbɔng repomo de ra sila na bemat,\nkwɔ̂n dál na tyɔ̌n nekanang\nyê tɛ́ ɛ regyeng nesheneshey,\nkwɔ̂n kyé kyè bemadung bɛs,\nkwɔ̂n rê sehwêy vyēl.", "15": "Ê sè ano sɛ̌ Dagwi Darwey a shushu gabik e ra wot, yi e rak o,\nko hêy gbingiring hê tɛ́ ɛ hwiri de gwô mara pyɛ́ pyak,\nko hwiri mó gwô mara pyɛ́ pyak de bê tang gwɛ à rehwot.", "16": "Ano gâs badu e tē na necik bê sè e kahɛ kwɔn,\nyi e hêy gbingiring vɔk e hwiri de gwó mara pyɛ́ pyak.", "17": "Necik nê vey na sangal tyang,\nko pyɔlɔ̂ necik yê sè neyaang na yêy dyɛngɛ gbak-gbak.", "18": "Bemat hom bê nàra e kwɔ̂n sangal tyang,\ne nelɔ yêy dyɛngɛ, na e nekwɔn pɔngɔ sana reyɔm.", "19": "Fwala gwô wey na rehwot,\nko gbɔng repomo mo rê gaba e vwel.", "20": "Yin a di wɛng de yin e tus pyɛ́ e nekwɔn nshi naka,\nYin a vɔk yey pyɛng de yin e tɔk hala berɔndɔng na bemadung be kyě re sehwey kagwa."}
{"1": "Dagwi Darwey a ha na me, a ye,", "2": "“À mwasi, zarap na hwo ye: Darwey Dagwi Darwey a ye:\n“Dak sekun: Gawey e ra tuk o!", "3": "Jeng o ya ga vey bagat.\nJeng Dagwi Darwey ya ga vey bagat.\nJeng o yê sè mwangalang na bale,\njeng reyɔ̂m yére bemat jey!", "4": "Wal como wô nusu e ra Misra\nko rezot rê hwo e ra Etiyopya.\nBê kushu be gabsa bavin o e Misra,\nbê jugu pyɛ̂ nedanerêy hɛ,\nbê gangas batîs hɛ.", "5": "“Etiyopya, na Put, na Lut, na mwa Arabya tanga Libya bê gabsa e de como tanga mwa bemat de ba wuna hɛn na yɛn e de como mó.”", "6": "Dagwi Darwey a ye:\n“Vemo de ba dyɛng ɛ̀ mā e Misra bê gaba,\ngap de he ra kaa na hɛ, hê tala hɛ.\nBê mɔbɔs hɛn na wal\nyi e Migdɔl vɔk e Aswan.\nDarwey Dagwi Darwey a ye ano.", "7": "Yɛn ê dal\nbwang bavwel mwa na negbingiring,\nko mwa bapomo bê dal\nbwang bapomô gbingiring na neves.", "8": "Ano, yɛn ê tɔk, me wɛ à Dagwi Darwey,\njeng de ma dak kya e ra Misra,\nko ma ga kwɔrɔs mwa vê sɛlɛ hɛ.", "9": "“E jeng o, betom bê nusu yi na me e dwa-nshi na be shìsa BeEtiyopya e sangal bɛs mɛn, ko rezot rê hwo e ra yɛn e jeng gwazɛrɛ̂k Misra, yaga jeng o ye kyè vey!”", "10": "Darwey Dagwi Darwey a ye:\n“Mê tɛ̀ bagyɛng Misra be tala hɛn,\nmê ra ano na vwɔ̂ Gbɔng Gwɔ̀m Nɛbukadnɛzar wo Babilɔn.", "11": "Yɛ̀ na bemat como mɛ\nde ba dal vê bwang yére bemat jey na neves,\nbê wey na yɛn na be wey na vwel o.\nYɛn ê hwɔlɔ bewal mɛn e ra Misra,\nna be sila vwel o na bavin bemat.", "12": "Mê tɛ̀ Gwɔrɔt Nil gwo hworok,\nmê rów a bemat beves vwel o.\nMê tɛ̀ vwel o na kayɛ pyɛ e ji hɛ ye lashe hɛ,\nmê ra ano na vɔ bemat yére dyuk.\nMe Dagwi Darwey ma ha ano.”", "13": "Darwey Dagwi Darwey a ye:\n“Mê wey na cī,\nna me tɛ̀ kwɔk cī e Mɛmfis.\nBê to sɛ̀ gwɔ̀m e vwel Misra wɛt,\nano mê tɛ̀ bengyip be hwo e ra mwa vwel o.", "14": "Mê tɛ̀ pomô Patros he tɛ́ ɛ barin,\nko mê dak kya e Zowan.\nMê yɛrɛ shɔt e ra Tebes.", "15": "Mê shusha shom hom e ra Pelusiyum,\npomô gap hê Misra,\nmê wey na regyɛng bemât Tebes.", "16": "Mê dak kya e ra Misra,\npomô Pelusiyum hê wok rezot sizɔng.\nBê gangas jwa-pomô Tebes,\nko hê Mɛmfis hê wosho na vê repugu.", "17": "Bewên On na Pi-Beset bê wey na bewal,\nko bê hashe bwang mɛn vɔk e de sesam.", "18": "E pomô Tehaf-nehes jeng o yê sè gyibilik,\njeng de ma kwɔrɔ retô vwêl Misra.\nKo kaà gâp hɛ hê yɛnɛ hɛ,\nrele rê bang repomo mo,\nko bê hashe nebapomo mo vɔk e de sesam.", "19": "Ano de mê yɛt shɔ̄t e ra Misra.\nYi ano de yɛn ê tɔk, me wɛ à Dagwi Darwey.”", "20": "E tuk he taama he pwɛl gwo mɛsɛng gwo shey he kuru na hɛ hining he sesam mot, Dagwi Darwey a ha na me, a ye,", "21": "“À mwasi, ma ga kwɔrɔ vwɔ̂ Farawo gbɔng gwɔ̀m Misra. Vit à mwat de a ga rɔgɔs a yɛ gwɛ, kɛ a bang gwɛ na kɛbàk rugu, yaga na gwo bin vel, gwo to tɛ̀ gâp vɔ̂k wal.", "22": "“Ko di, pyɛ de me Darwey Dagwi Darwey ma sé ha à yemo: Me ra repugu na Farawo, gbɔng gwɔ̀m Misra. Mê kwɔrɔs vɔ mɛ — rwat o gwô gap na gwomo de gwa ga kana kwɔrɔ hɛ. Mê tɛ̀ wal mɛ wo gaba yi e vwɔ mɛ.", "23": "Mê shara BeMisra e ji yére bemat jey ko mê gasang hɛn e bavwel mwa.", "24": "Mê gwɛ̌ a vɔ gbɔng gwɔ̀m Babilɔn gap, ko me nɔng ɛ wal hom e vwɔ mɛ. Ko mê kwɔrɔ vɔ Farawo, ko ê rus e nuyel mɛ, na yerê rûs mwat de ba ga mǎ hɛ ko ê dal wɛt.", "25": "Mê gwɛ̌ a vɔ gbɔng gwɔ̀m Babilɔn gap, ko vɔ Farawo bê gaba gbɛrɛk. Ano de yɛn ê tɔk, me wɛ à Dagwi Darwey, jeng de ma tɛ̀ wal hom e vwɔ̂ gbɔng gwɔ̀m Babilɔn. Yɛ ê nára gwɛ tabat e ra vwel Misra.", "26": "Mê shara BeMisra e ji yére bemat jey ko me gasang hɛn e bavwel mwa. Yi ano, yɛn ê tɔk, me wɛ à Dagwi Darwey.”"}
{"1": "Sede remo de vow wo hashak nshî sɔ,\nano de me wok cwey mō à Dagwi.", "2": "Ma vɔk yêy hwɔshɔ mō à Dagwi wo neken.\nE yɛ̌ jeng de mê ve di bayis mō ɛ?", "3": "Nagwi na nabwalak ma sé tosho,\nnemwishil hom nɛ à pyɛ̂ re hom,\nyaga bemât repugu hom be rangsal me kayɛ jeng,\nbe tē, “Dagwi mō mo a wɛ ɛ?”", "4": "Yey hom ye lɔl, sede me bare na jeng de ya ga kwey.\nMa kyè tanga regyɛng bemat mō vɔk e lɔ mō,\nma kyè e yêl rwâng bemat de ba sé ra nzem,\nko wot a ra biibi, wot a somo hwo.", "5": "Sɛ́ ya tɛ̀, a yang me yɔɔt ɛ?\nSɛ́ ye bɔrɔk me ano ɛ?\nA jam, me sɛt yey e ra hwo!\nEy, mê somo hwo gbak,\nhwo, mwât sey hom na Dagwi hom.", "6": "A remo, a yang me yɔɔt,\nko bare hom ha doyo vɔk na hwo yi e ngamo de ma sé ɛ,\ne vwel de Rɔt Yɔrdan ha pɛrɛ,\ne berakû Hɛrmɔn na Mizar.", "7": "Nerɔt na gwɔrɔ me, hwà tɛ̀ nɛ, ne lulum.\nBagûng nshi be tē gwolom,\nbe tē funglang e ra me,\nnshi mo na ga sɔ to hom hywiri!", "8": "Kahɛ tuk, Dagwi Darwey e dura a me nerat mɛ,\nko me ra a yɛ lwɛlɛ naturuk,\nme ra a yɛ won, yɛ Dagwi de a nɔng me neken.", "9": "Ko mê yang yɛ de a sé a me kwɔ̂n dal,\n“Sɛ́ ya tɛ̀, hwà ye bam à me ɛ?\nYaga sɛ́ de me sɔ reyɔm ɛ?\nYaga sɛ́ de hwó tik vê repugu hom be tak a me ɛ?”", "10": "Be haras a me,\nbe nàra e de tang me,\n“Dagwi mō mo a wɛ ɛ?”\nA vɛ̌ sé a me, sede be bosot me.", "11": "Sɛ́ ya tɛ̀, a yang me yɔɔt ɛ?\nSɛ́ ye bɔrɔk me ano ɛ?\nA jam, me sɛt yey e ra hwo!\nEy, mê somo hwo gbak,\nhwo, mwât sey hom na Dagwi hom."}
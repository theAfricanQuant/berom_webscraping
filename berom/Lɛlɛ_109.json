{"1": "À Dagwi, hwo de me somo kayɛ jeng,\nhwo sǎ yuu gbak wɛt!", "2": "Bemât neves na vê kwɛlsɛng ba ga hwo me,\nbe yɛt nebɔs e ra me.", "3": "Bé tɛ̀ me e tē, be ra repugu me,\nbe hwosom me, vit a retin.", "4": "Ma tɛ̀ yey na yɛn, me ra won yaga yɛn,\nko be tala me na neves.", "5": "Be tala me na neves e tô pyɛ́ ryat,\nbe bɛɛ me ves, mwa ano de me tɛ̀ yey na yɛn.", "6": "Bē tɛ̀ mwât shɔt vwes e ra yɛ,\ntik mwât nuha a tɛ̀ sekun mɛ.", "7": "Tik be ra a yɛ shɔt, be gang ɛ na yɛ.\nÀ Dagwi, tɛ̀ won mɛ he se renɛn!", "8": "Tik nepɔlɔ mɛ ne sè tyɔng,\ntik mwat hwak a jut kwɔn mɛ hê mwat nuyel!", "9": "Tik nèy mɛ ne tɛ́ ɛn nehyɛn,\nko hwā mɛ a tɛ́ ɛ kuma!", "10": "Tik nèy mɛ ne sǎ e barin,\nko ne kyě gǎ yikyik e de won.", "11": "Tik mwat de e rangal hɛ du, a sey ɛ mwa pyɛ de a vɔk,\ntik bemat beduk be hashe pyɛ́ de a ga yɔ́m ɛ e ra yɛ!", "12": "Mwat hwak a to dura a yɛ nerat\nkɛ a tosho reyɔm nehyɛn mɛ wɛt!", "13": "Tik be wey na kwɔ̀rɔ mɛ hywiri,\nbē ye bam a reza mɛ e zamâng vey!", "14": "Tik na Dagwi Darwey a sang ye bam a banɛ̂n bedabeda mɛ\nkɛ be sang fugut banɛ̂n neng mɛ wɛt!", "15": "Tik na Dagwi Darwey a bare na banɛn mɛn o kayɛ jeng,\ntik na a tɛ̀ be ye bam a baza mɛn e jey!", "16": "Yaga mwat o a bare na a dura nerat wɛt,\na tak a bepɛng na vemo de ba bidɛ sɛlɛ,\nvemo de vit a hɛn na yey ting, a tak a yɛn sɛ̌ ba kushu.", "17": "A wok netâ mok a bemat gawey, a remo, tik gawey he hwo e ra yɛ!\nA simo mok a bemat nerat wɛt, à remo, tik nerat ne sè shan na yɛ!", "18": "Sede remo de e tɛ̀sɛ berugu kayɛ jeng,\nano de e mok a bemat gawey.\nTik gawey o he yel a yɛ e bek sede nshî sɔ,\nsede něy de na kyè mwa vɔk e bekup me!", "19": "Tik gawey o he sè sede gworugu de a bang ɛ mɛ,\nsede gyindi de e tɛ̀sɛ kayɛ jeng!", "20": "Tik na gawey hane he sè pyɔlɔ de Dagwi Darwey e nɔ̂ng\nvemo de be tɛ̀sɛ sekun hom,\nvemo de be ha ha ves e ra me.", "21": "Hwo à Dagwi Darwey, Darwey hom,\nrá a me tyɛng na nerey mō,\nsey me, yaga hwà sé rwat,\nko hwà tɛ̀ yey na me.", "22": "Ma sé pɛ́ng-pɛng, ma bidɛ sɛlɛ,\nba ga kata a me yey.", "23": "Mê kwɔ̂k ye shǔt sede zinâ nawiri,\nma sé sede yɔrɔ de gul gwo gangas.", "24": "Bakwot hom ba sé gbɛrɛk yi na wusal hal,\nma ga sɔ́ me, ma ga tɛ́ me gwɔshɔk.", "25": "Ma sé pyɛ byɛs na vê sekun hom,\njeng de be di me, be digis bato mɛn.", "26": "À Dagwi Darwey, Dagwi hom, sɛlɛ me,\nsey me, yaga hwà tɛ̀ yey na me kayɛ jeng.", "27": "Ano, vê repugu hom bê tɔk, e hwo de hwà ra ano,\ne hwo, à Dagwi Darwey de hwà sey me.", "28": "Yɛn e mok a me gawey, ko hwo, hwô tɛ̀ a me nerat.\nYɛn e hwo e ra me, ko yɛn ê de vo rekyen.\nKo me, mwât fwom mō, mê vɔk yey pyɛng sizɔng.", "29": "Tik be kyiri vê tɛ́sɛ kun hom na rekyen,\ntik rekyen mɛn re kyiri hɛn sede gworugu!", "30": "Ma rɔda feng a Dagwi Darwey na gbɔng fwɔ,\nmê somo hɛ e ji regyêng bemat;", "31": "Yaga e dul bepɛng,\ne sey ɛn yi e vemo de be tɛ̀, be gang ɛn na shɔt."}
{"1": "Mwat e tɔk yong pyɛ de e ra,\nko Dagwi yɛ e tala.", "2": "Mwat e tɔk bare pyɛ́ de e ra ya sé tyɛng,\nko Dagwi Darwey e masa yey mɛ.", "3": "Nára a Dagwi Darwey tomong mō,\nko pyɛ́ de hwà yong yê tumal.", "4": "Dagwi Darwey a ga yong gwong de kayɛ pyɛ yé sè,\ney mwa na bemat beves yaga tûk reyɔm.", "5": "Kawɛ mwât paà kwas a sé pyɛ byɛm-byɛm na Dagwi Darwey,\nmwin, bê tik nà tabak hɛ wɛt.", "6": "Yi na tsak tɛ̂ yey na tsak o be tala banɛn,\nko yi na sâp Dagwi Darwey mwat e gas ɛ na neves.", "7": "Jeng de negwɔn mwat na pɛngɛ a Dagwi Darwey yey,\nbemat repugu mɛ e tɛ̀ be sangal tyang na yɛ.", "8": "A dal naka hwo vɔk pyɛ tyɔng e ji necik,\nna sɛ̂ nerey pyak e gwông tsak o wɛt.", "9": "Mwasi e yong gwong mɛ,\nko Dagwi Darwey e gyeng bɔrɔs mɛ.", "10": "Gwɔ̀m e yɛt ha na bes,\ne vɔk buru e yɛrɛ̂ shɔt wɛt.", "11": "Dagwi Darwey e simo pyɛ̂ mwa yê tsak o,\na tɔk mwa pyɛ̂ masa yê mwat masa.", "12": "A sé pyɛ byɛm-byɛm de begwɔ̀m be ra banɛn,\nyaga gwofwa negwɔm gwa tumal e ra necik.", "13": "Gwɔ̀m e simo a wok hâ cik,\nko a rɔda dal na simô mwat de e ha tyɛng.", "14": "Shôm gwɔ̀m ye yē puu, ye tɔk tɛ̀ be mɔrɔ mwat,\nko mwât netsitsɛng e tɛ̀ yey mɛ ye yē rɔ̀s.", "15": "Jeng de bayis gwɔ̀m be nɛp yaga yey pyɛng, e nɔng bemat neken,\ndura nerat mɛ ha sé sede bale rwak de wa vey na nshi naswigi.", "16": "Vɔ̂k netsitsɛng ha dal celes dyam shinang,\nvɔ̂k tɔ́k-tsik ha sé pyɛ kasa e ra dyam pyɛng.", "17": "Bemat berat be kyè e gwong de gwa ye wek yi e neves,\nwomo de e gyeng gwong mɛ e dul neken mɛ.", "18": "Dak kaa he kyè na mwat vɔk e wey,\nko paà kwas he tɛ̀ mwat a gaba.", "19": "Duga hwo tɛ́ o gwining e ji bepɛng vê dyɛng to,\na dal de hwô gas pyɛ́ de ba hashe na bemât paà kwas.", "20": "Womo de e tɛ̀ nehywɛ e basa ê re nuyel,\nko wò wɛng à womo de e tɛ̀ gap e ra Dagwi Darwey.", "21": "Mwât netsitsɛng e yey be yila hɛ à mwat tɔ́k-tsik,\nko bemat be sey há de ha tá.", "22": "Tɔ́k-tsik ha sé sede lwel nshî neken na womo de a vɔk hɛ,\nko betɔn be tabak hɛn yi na netɔn mɛn.", "23": "Wo netsitsɛng e tē naka na ha mɛ,\npyɛ de e ha ye hwɔtɔ nehywɛ bemat.", "24": "Ha rat ha ta mwɛɛsɛs sede shok,\nha sé pyɛ yey pyɛng, pyɛ turû netyang rebek.", "25": "Gwong gwa sé de mwat e bare gwa sé rwat,\nko e yɛnɛ mo gwó tala na reku.", "26": "Cwey rê pyɛ́ ye sɛlɛ mwat e fwom,\nye tɛ̀ a rimi hɛ e ra fwom o.", "27": "Mwât zɔng-reng e yong begwong beves,\nko hâ nu mɛ ha sé sede lêm kya.", "28": "Mwât nenu-neba e shara yol,\nko mwât ryɔgɔt e gas begbɔng besa.", "29": "Mwât yol e tɔgɔs mwât vwara mɛ,\nko a kyè na yɛ e gwong de gwà sé naka wɛt.", "30": "Womo de e tē mwɛt à bayis, e doysa pyɛ́,\nko womo de e tang nu, e mwât véy na neves.", "31": "Shɔlɔ̂ rato ya sé kpin wo nerey,\nya sé pyɔlɔ̂ bemat de ba sé cik.", "32": "Mwat de e ra shom ziri wɛt, a dal wo gap,\nko mwat de e re negwɔm yey mɛ, a dal wo rê repomo e como.", "33": "Mwat e masa na begbɛrɛng,\nko Dagwi Darwey pyɛ mɛ e de yɛrɛ."}
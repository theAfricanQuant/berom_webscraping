{"1": "Siring wo tɛ̀ a mwat shɛgɛsh byɛs na râ yol,\nmwat de siring wa tɛ̀ ɛ a ye rɛng a sé tɔn.", "2": "Shom pyep gbɔng gwɔ̀m ya sé sede lúlum gukum,\nkawɛ de a tɛ̀ ɛ a wok shom e bidɛ neken mɛ.", "3": "A sé pyɛ nɔ̂ng nerey na mwat a tele hɛ yol,\nko kawɛ tɔn e simo tô cuna.", "4": "Riri e how cap naswigi wɛt,\ne masa yis nahywɛp vit a pyɛ.", "5": "Barê mwat hwak ha sé ciwil sede gworep,\nko mwât tɔ́k-tsik ê pat hɛ yi e yey mɛ.", "6": "Bemat pyak be ha e ra tsak tɛ̂ yey mɛn,\nko mwât tsak o, wà e tɔk sɛ̀ ɛ arɛt?", "7": "Mwât necik de e kyè e gwong tyɛng,\nnèy mɛ nê sè vê wɛng.", "8": "Gwɔ̀m e ra gwofwa shɔt,\na tɔk gas pyɛ vyes na yat o.", "9": "Wa ê tɔk ye, “Ma ga tɛ̀ yey hom haalal,\nma sé jɛkjɛk yi e banɛn hom a?”", "10": "Pyɛ̂ masa yê mɔt na yê kwɛlɛng,\nmwa yɛ ya sé pyɛ̂ byɛm-byɛm e nuyel Dagwi Darwey.", "11": "Ka hwêy mwa, be tɔk hɛ yi na tomông hɛ,\nsede negwɔn hɛ na sé naka na sé cik arɔng.", "12": "Betong wok na bayîs bɛrɛng,\nDagwi Darwey a ga yong vɛ mwa.", "13": "Hwó simo wɔ̂ nevwa, hwô ba tɛ́ o pwɛng,\nsogo, na hwo ra fwom, ko hwô vɔk pyɛ̂ re pyak.", "14": "Mwât sey e tē, “Ya sé ryat wɛt ya kat dyām!”\nko jeng de a ga sey, e dak kaa wɔgɔ ya sé lɛgɛm.", "15": "Dyam shinang ya sé, na dyengerê dyām pyak,\nko nû tɔk ha sé dyéngere ryat sizɔng.", "16": "Mwat winde e vo nu na a tumal a kwɛnɛt e hwɔpɔ,\ngbing-gbing na be vɔk pyɛ́ mɛ e selek sɛ̌ jeng de ba tala badu mo.", "17": "Pyɛ̂ re de mwat a sɛ̀ e gwông kwɛlɛng ye ta,\nko e bama jeng nu mō he tangal bazɛk.", "18": "Kayɛ pyɛ yong de bé vo ɛ redu ye ta to,\nna myak mwât netsitsɛng hwô to como.", "19": "Yɛ womo de e kyě ra ryɔgɔt, e paa nesang,\nyaga ano hwo ra nesa na yɛ wɛt.", "20": "Sede mwat e mok a da mɛ kɛ neng mɛ gawey,\nbê rimi kywa-kya neken mɛ ko ê sè e lwil tíbit.", "21": "Pyɛ̂ nedanelɔ de ba pere sɛ̀ dey-dey e susu mo,\ne yɛnɛ mo ye vɔk nerat wɛt.", "22": "Hwo kwon ye wɛt, “Mê tala neves”,\ntik a Dagwi Darwey, ko yɛ ê sɛlɛ hwo.", "23": "Dagwi Darwey e simo bemât mɔt e masâ pyɛ́ wɛt,\nko pyɛ̂ mwa yê bɔs ya sé pyɛ̂ byɛm-byɛm na yɛ.", "24": "Kwɛngɛl mwat gwa sé yi na Dagwi Darwey,\nko yi e rɛ̌ de mwat ê tɔk gwong mɛ ɛ?", "25": "A sé segun na mwat a ha vòrot: “A sé pyɛ jɛrɛ”,\nna a de bare e bama de a ga vo nu.", "26": "Gwɔ̀m de a vɔk netsitsɛng e tabak bemat beves,\nsede be wolom pyɛ̂ yeneng.", "27": "Gabik mwasi à kywa-kya e vwɔ̂ Dagwi Darwey,\ne jut hɛ na a jama báre de ha sé e ji mɛ.", "28": "Tsak tɛ̂ yey na tsak o ne gyeng gbɔng gwɔ̀m,\nko gap gwofwa sangal mɛ à tsak tɛ̂ yey.", "29": "Nerêy bebot bemat à gap mɛn,\nko pyɛ kaà bemakuk à shɔlɔ.", "30": "E dák de he yishing mwat yi e neves,\nko zining wo tɛ̀ ɛ e jimo-jimo haalal."}
{"1": "À Dagwi, basa a gbɔng gwɔ̀m, na a gas badu e tē,\nbasa a yɛ begwong mō de ba sé cik.", "2": "Tik na a bin gas a bemat mō shɔt tyɛng,\na kat mɛ vemo de vit a hɛn na mwât sɛlɛ.", "3": "Tik netyang na gâs shɔt e tē ne se e vwel o,\nwɔ sɛ̀ bemat e berahwol na beraku mwa.", "4": "Tik a gas a vemo de vit a hɛn na gap shɔt e tē,\na sey bepɛng yi e reyɔm,\nko a tɛ̀ vemo de be tak a yɛn buruk.", "5": "Tik na a ros gbák de gwi na pwɛl be nɔngɔs negbey,\nwɔ sɛ̀ mɛ nezamang.", "6": "Tik gbɔng gwɔ̀m a sè sede rwak de wo rop e ra hiri,\nsede rwak de wo cɔ̄rɔng e ra vwel.", "7": "Tik gâs shɔt e tē he se pɔk e jeng negwɔm mɛ,\nko netyang ne nàra sɛ̌ jey ya ye shǔt.", "8": "Tik a re negwɔm yi e yɛnɛ̂ gworep gwomo vɔk e gworo,\nyi e Gwɔrɔt Ɛifaratɛs vɔk e yɛnɛ̂ jey.", "9": "Tɛ̀ yére de ye sangal e hêy gbingiring\nye tē guduruk e nuyel mɛ,\ntɛ̀ vê repugu mɛ be gaba e vwɔ mɛ.", "10": "Tɛ̀ begbɔng begwɔ̀m Tarshish tanga vê bazik\nbe talsa pyɛ de ba tɛ̀ a yɛn,\ntɛ̀ begbɔng begwɔ̀m Sheba na Seba be vey a yɛ na nenɔrɔ.", "11": "Tɛ̀ begbɔng begwɔ̀m mwa be ye a yɛ guduruk,\nmwa yére bemât jey arɔng ye ra a yɛ fwom.", "12": "À Dagwi, ra ano, yaga gbɔng gwɔ̀m e sey bepɛng de be tosho yaga sɛlɛ,\nna vê gawey de vit a hɛn na mwât sɛlɛ.", "13": "E wok nemwishish bepɛng na vemo de be sɔ reyɔm,\ne sey nekên vemo de be re reyɔm.", "14": "E viri hɛn yi e vemo de be re na yɛn,\nna vemo de be sogo a yɛn nehywɛ,\nneken mɛn na sé a yɛ gbɔng pyɛ sizɔng.", "15": "Nekên gbɔng gwɔ̀m ne ros!\nTik be vey a yɛ na dyam shinang yi e Sheba.\nTik bemat be ra won yaga yɛ kayɛ jeng,\nbe ra won na Dagwi, a tɛ̀ nerat e ra yɛ kahɛ tuk.", "16": "Tik pyɛ̂ yéneng ye se shɛrɛk e vwel o wɔ e ra tɛ̂t beraku,\ntik pyɛ̂ yéneng ye ras naka sede rehwôt Lɛbanɔn.\nTik bapomo be gwɛsɛ hɛn na nerat\nsede sɔng gwim-gwim e hey.", "17": "Tik be sang ye bam a reza mɛ wɛt,\nbe bare na yɛ sɛ̌ jey ya ye shǔt.\nTik yére bemasi mwa ye mok a bemɛn nerat,\nyerê nerat de Dagwi a ga tɛ̀ e ra gbɔng gwɔ̀m.", "18": "Bē somo Dagwi Darwey, Dagwi wo BeIsrayɛl!\nYɛ nju mɛ de e ra pyɛ̂ bes!", "19": "Bē somo gbɔng reza mɛ gbak-gbak!\nTik be di gbɔng nerey na nerat mɛ e jey mwa!\nAno, a sè ano!", "20": "Hemo a yɛnɛ̂ newon Davit, hwêy Yishai."}
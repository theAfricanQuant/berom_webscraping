{"1": "Feng in a Dagwi Darwey, yaga a sé wo nerat,\ntɛ̂ yey mɛ na bemat hê nàra nesheneshey.", "2": "Tik vemo de Dagwi Darwey a ga viri hɛn be ye ano.\nA viri hɛn yi e vwɔ̂ vê repugu mɛn,", "3": "a tula hɛn yi e bavwel,\nyi e rwa rak na rwa ta,\nyi e rwa bato na rwa batin.", "4": "Behak mɛn ba kyě gǎ e hêy gbingiring de vit a gwong,\nba tɔk sɛ̀ kwɔn de bemat ba sangal ɛ wɛt.", "5": "Ba wok na vyong na yêy hwɔshɔ,\nba ga ye waa.", "6": "E ji reyɔm mɛn, ba tosho a Dagwi Darwey,\nko a sey ɛn yi e rɛ.", "7": "A kyè na yɛn e gwong de gwa kwey cik,\nsɛ̌ ba wɔ̀ wul repomo de bemat ba sangal ɛ.", "8": "Tik be feng a Dagwi Darwey yaga tɛ̂ yey mɛ,\nyaga tomông langat de a ra a yɛn.", "9": "A ga nɔ̂ng vemo de yey mɛn ye hwɔshɔ nshi,\na ga nɔng vemo de ba wok vyong pyɛ́ ryat.", "10": "Behak a bemat o ba sè bemât ngyang.\nBa sangal e lwil mwangalang sizɔng,\nba cat ɛn na ngyang, ba sé e rezot,", "11": "yaga bá kyɛ́ ɛn nà gyeng hâ Dagwi,\nbá byɛs vô redu Womo De A Dal Na Reto Mwa.", "12": "A tɛ̀ be vel meles na fwôm negbang,\nba gaba, vit a mwât sɛlɛ.", "13": "E ji reyɔm mɛn, ba tosho a Dagwi Darwey,\nko a sey ɛn yi e rɛ.", "14": "A pat ɛn yi e lwil mwangalang sizɔng o,\na tuyu ngyang mɛn.", "15": "Tik be feng a Dagwi Darwey yaga tɛ̂ yey mɛ,\nyaga tomông langat de a ra a yɛn.", "16": "A ga cɛgɛt ri dyam pama,\na ga kpɔgɔm bewɔ́rɔ dyam.", "17": "Behak bá sè betɔn,\nbá sɔ reyɔm yaga negbarak mɛn na banɛn mɛn.", "18": "Nenu mɛn na nɔng ɛn rê pyɛ́ ko tyɔng wɛt,\nba sè lɛs na reku.", "19": "E ji reyɔm mɛn, ba tosho a Dagwi Darwey,\nko a sey ɛn yi e rɛ.", "20": "A hanat, ko yɛn a tɛ̀ tyang,\na sey ɛn yi e reku.", "21": "Tik be feng a Dagwi Darwey yaga tɛ̂ yey mɛ,\nyaga tomông langat de a ra a yɛn.", "22": "Tik be nára nenɔrɔ na be feng mɛ,\nbē ha hâ tomong mɛ e lɛlɛ̂ nzem.", "23": "Behak be kyè kwɛngɛl e bedwa-nshi berey o,\nba ra nejìk e gwogbɔng gworep.", "24": "Yɛn a bɛrɛng tomông Dagwi Darwey,\ntomông langat de a ra e ji gwɛ.", "25": "A hanat, ko gwogul gwa pɛsɛl,\ngwa tɛ̀ bagûng nshi be tē lōm.", "26": "Dwa mɛn wa sogso e gwi,\nwa tē mǔt, bemat o ba ye waa.", "27": "Ba tē dèndes, be ra dedan sede bemât sefeng,\nmwa sekwɛl mɛn sá sè yapyi.", "28": "E ji reyɔm mɛn, ba tosho a Dagwi Darwey,\na sey ɛn yi e rɛ.", "29": "A tɛ̀ gwogul o gwa tumal,\nbagûng nshi mo ba sǎ yaang.", "30": "Yɛn a vɔk yey pyɛng, yaga kayɛ pyɛ ya ga dyɛng,\na wul na yɛn e kwɔ̂n pɔngɔ̂ bedwa-nshi de ba vɔk e yey.", "31": "Tik be feng a Dagwi Darwey yaga tɛ̂ yey mɛ,\nyaga tomông langat de a ra a yɛn.", "32": "Tik be remo hɛ e regyêng bemat,\nbē somo hɛ e tulâ bemakuk.", "34": "Yaga nevês bemat de ba sé sangal e vwel o,\nDagwi a tɛ̀ nerɔt ne ye jɔng,\nlel nshi ba tik nunus,\nvwel o ha tɛ́ ɛ gbingiring,\nko a tɛ̀ vwel de he nɔngɔs pyɛ́ naka he kyɛ́ ɛ vɔ.", "35": "Ko a tɛ̀ bekadung be se e hêy gbingiring\na tɛ̀ lel nshi be nunus e vwel hwogot.", "36": "A tik ɛ vemo de be re vyɔng e hwomo,\nyɛn a lɔk ɛ repomô sangal.", "37": "Yɛn a how cāp, yɛn a tus batîn anap,\nko ba sɛ̀ bwal rwat.", "38": "A tɛ̀ nerat e ra yɛn, ba gwɛ̌ hɛn pyak,\nko a tik kàra mɛn be tɛt ɛn wɛt.", "39": "Jeng de nepyak mɛn na tɛt ɛn,\nyi na tak a yɛn, yi na reyɔm na lashê yey,", "40": "Dagwi a tɛ̀ nèy lɔ gwɔ̀m ne vos rekyen,\na tɛ̀ be kyě gǎ e hêy gbingiring de vit a gwong.", "41": "Ko a sey bepɛng yi e reyɔm,\na tɛ̀ belɔ mɛn be gwɛ̌ hɛn sede kara.", "42": "Vemo de bá se tɛk ba di pyɛ́ yemo, bá vɔk yey pyɛng,\nko mwa bemat beves, bá bang a yɛn nenu.", "43": "Tik vê netsitsɛng be tē naka na pyɛ́ yemo,\nbē bare e ra tɛ̂ yey Dagwi Darwey."}
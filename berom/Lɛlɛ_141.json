{"1": "À Dagwi Darwey, ma yila hwo, sɛlɛ me dey.\nWet betong jeng de me yila hwo.", "2": "Sey won hom, na hɛ sè sede nɔrɔ̂ pyɛ̂ nesang hyɔɔlɔl e nuyel mo,\nná narâ vɔ hom sede narâ nɔrɔ̂ nawiri.", "3": "À Dagwi Darwey, tɛ̀ me gyeng nu hom,\ndul bwɛrɛk nu hom.", "4": "Hwo tik na me raa cwey pyɛ̂ rebek,\nme masa tomong ves tanga bemât râ neves wɛt,\nhwo tik me re pyɛ̂ nzem mɛn wɛt.", "5": "Tik mwat rwat a tabak me, hane ha sé nerat,\ntik a gyong me, ha sé sede něy e rato hom.\nWon hom jojot ha sé e ra neves de be ragas.", "6": "Jeng de bê barak bemât nuyel mɛn yi e beraku,\nyɛn ê wok neha hom yaga na ta.", "7": "Sede cɔgɔt de ba vugus ba cɛrɛng yɛ,\nano de ba shara bekup mot e nû kwɔ̂n bevuvwel.", "8": "Ma sɛt bayis e ra hwo, à Dagwi Darwey, Darwey hom,\nma tɛ̀ gap e ra hwo, hwo kwon tik na me ku wɛt.", "9": "Dul me yi e besoro de ba ga rene yaga me,\nyi e besorô vê neves.", "10": "Tik vê neves be hwo e besoro mɛn,\nko me nju hom mé hywit me."}
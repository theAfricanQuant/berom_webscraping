{"1": "E tuk hane Dɛbɔra tanga Barak Abinowam, ba ra lwɛlɛ gwomo ngan:", "2": "Be somo Dagwi Darwey!\nBeIsrayɛl ba nɔng bato mɛn na be tó como,\nyɛn a nɔng bato mɛn na yey rining.", "3": "Wok in, à yin begbɔng begwɔ̀m!\nWet in betong, à yin bedaberey!\nMa rɔda ra a Dagwi Darwey lwɛlɛ,\nma rɔda ra yom yaga Dagwi Darwey wo BeIsrayɛl.", "4": "À Dagwi Darwey, jeng de hwà tik berakû Seyir,\njeng de hwà nusu yi e bak vwêl Ɛdɔm,\nvwel ha digis,\nrwak wa shusha yi e larwak,\ney, nshi na hwo tele yi e bale.", "5": "Beraku ba digis e nuyêl Dagwi Darwey wo Sinai,\ne nuyêl Dagwi Darwey, Dagwi wo BeIsrayɛl.", "6": "E jeng Shamgar, hwêy Anat,\ne jeng Yayel arɔng,\nbejik ba kyɛ́ ɛn nà kweres e vwel o,\nbemât kwɛngɛl ba kweres e begwong besɛl o zɔng.", "7": "Bapomô BeIsrayɛl ba tɛ́ ɛn barin,\nvit a mwat e ji mo,\nsɛ̌ jeng de hwà sogo, à Dɛbɔra,\nsɛ̌ jeng de hwà sogo, à dê BeIsrayɛl.", "8": "Jeng de BeIsrayɛl ba kasa bedagwi bepas,\nko como ya hwo e ri repomo.\nE ji bemat gu kuru banaas e Israyɛl,\nvit a mwat de a vɔk bara kɛ ruga!", "9": "Yey hom ya wuna hɛ na begwɔ̀m comô BeIsrayɛl,\nna vemo de ba nɔng bato mɛn na yey rining.\nBe somo Dagwi Darwey!", "10": "Bare hin, a yin de yin e lagsa berɔgɔ̂ bemadung,\nyin de yin e sangal e ra bewap de ba lasha a vɛ,\nko yin de yin e kyè e bol e begwong.", "11": "Wok in jɔngɔl bemat e hes nshi;\nba sé ha neha wɛ̂ng Dagwi Darwey de a di,\nwɛng de BeIsrayɛl ba di arɔng.\nKo bemât Dagwi Darwey ba gyirik wɔ e ri repomo.", "12": "À Dɛbɔra, sene, sene!\nÀ Dɛbɔra! Sogo, jut lwɛlɛ mō!\nÀ Barak, sogo!\nÀ hwêy Abinowam, jut bemat de hwà vos e como!", "13": "Ko bwâng bemat ba gyirik e kwɔ̂n bemât nuyel mɛn,\nbemât Dagwi Darwey ba vey na yɛ,\nba ga yong ɛn yaga tô como:", "14": "Ba vey ba raa regyeng yerê Bɛnyamin de ba gyirik arɔng.\nBegwɔ̀m como ba gyirik yi e Makir,\nyi e Zɛbulun begbɔng o ba vey na cwang como.", "15": "Bemât nuyêl Isakar ba vey tanga Dɛbɔra,\ney, mwin BeIsakar ba vey, Barak arɔng a vey.\nBa ye dedung, ba raa hɛ e bama vɔk e nɛk o.\nKo bemât cáng Rubɛn, nehywɛ mɛn na gas ɛn,\nyɛn a tɔk tɛ̀ e yey na be vey wɛt.", "16": "Yaga sɛ́ de yin a ka sangal e ngyen tanga vyēl ɛ,\nna yin wok bemât gyeng vyēl de be yishi vyēl a?\nEy, mwin bemât cáng Rubɛn, nehywɛ mɛn na gas ɛn,\nyɛn a tɔk tɛ̀ e yey na be vey wɛt!", "17": "Yerê Gat ya sangal e Gileyat\ne gurâ Yɔrdan e nedem mɛn zɔng,\nyerê Dan ya sangal e kwɔ̂n bedwa-nshi arɔng zɔng,\nko yerê Ashɛr arɔng ya sangal e vwara gworep.", "18": "Ko BeZɛbulun ba ye waa a bato mɛn,\nano arɔng BeNaftali ba ye waa a bato mɛn e como mo.", "19": "Begwɔ̀m ba vey, ba tó como e Taanak,\nbagat na rɔt Megido;\nbegwɔ̀m Kanaan o ba tó como,\nko ba ka jut ɛ̀ dyam pyɛng wɛt.", "20": "Betangacɛn ba tó como yi e larwak,\nyi e begwong mɛn, ba tó como na Sisera.", "21": "Tɛmɛ-nshi Rɔt Kishɔn ha vey ha rung ɛn.\nRɔt Kishɔn ha yi na gap.\nTik na me re nuyel,\nme re nuyel na kwɛngɛl na yey ting.", "22": "Bedwa kwong ba yi na sesuga,\nbekwǒk bol vɛ ba tó vwel gwòrok, gworok.", "23": "Tom-lagwî Dagwi Darwey a ye,\n“Tɛ̀ in gawey e ra Mɛrɔs,\ntɛ̀ in gbɔng gawey e ra bemat de be sangal e hwomo,\nyaga yɛn à vey sɛlɛ Dagwi Darwey wɛt,\nyɛn a vey sɛlɛ hɛ sede bemât como wɛt.”", "24": "Wo wɛng e ji beha, yɛ Yayel, hwâ Hɛbɛr, WoKeni,\nhwā de a dal na wɛng e ji beha de be sangsal e buk.", "25": "Sisera a lolo hɛ nshi sɔ, ko a nɔng ɛ nevasal.\nA nɔng ɛ nevasal de na sé nerat pɔgɔdɔk e shǐ bedaberey.", "26": "A nára vwɔ mwɛlɛng, a jut mɛ kwagam buk,\na nára vwɔ yege, a jut mɛ remos.\nA kagam mɛ Sisera e rato, a pere bunut rɛ,\na kulu rwanang mɛ, ko a mɔrɔ gwɛ.", "27": "Sisera a gaba ngung e cat bol mɛ, dɔɔlɔl,\na dyɛng ɛ e hwomo yuu.\nE kwɔn de a dyɛng ɛ gup,\na nàra revin o.", "28": "Neng Sisera a ye byak na a di ɛ e repɔk,\na hwo sesin, a ye,\n“E sɛ́ de ya té de bekyɛkyɛ̂ bedwa como mɛ ba rɔngɔl ɛ?\nYaga sɛ́ de bedwa mɛ ba rɛn ɛn ano ɛ?”", "29": "Behywi mɛ de ba dal na netsitsɛng ba toyo a yɛ na ha,\nko yɛ arɔng, a sè tâng to mɛ,", "30": "Yɛn a sé rɔɔ jāma pyɛ́ de bê sɛ̀ yɛ e como na yɛn a gas,\nsede hwong gwining kɛ beba ayi yaga kawɛ e ji mɛn,\nko berugu berat yaga Sisera,\nna berugu berat beba de ba jining vɛ na jɔ̄t yat\nyaga kawɛ hwā de ba vo e como.", "31": "Yaga ano kwong, à Dagwi Darwey,\ntik na bemât repugu mō mwa be wey,\nko bemat de ba tɛ̀ yey na hwo be nɛp sede gwi,\nde gwa nusu e rezâng gwi gasi.\nVwel o kwong ha sangal tyang neshey kuru banaas."}
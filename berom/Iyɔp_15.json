{"1": "Ano kwong Elifas wo Teman a toyo a Iyɔp ngan:", "2": "“Mwat netsitsɛng e ha yerê neha netɔn nemo wɛt,\ne sila nu na neha gul zɔng.", "3": "Hwó tɔrɔng e ra neha de na sé yapyi zɔng,\nkɛ neha de vit a nɛ na to.", "4": "Ey ra mō ano mo, hwà sé ro na sâp Dagwi,\nhwà sé tɛ̀ be tik nà re a Dagwi fongol.", "5": "Banɛn mō be jɔgɔt nu mō na he ha;\nko hwó kasa râ jɔgɔ na nehywɛ bemat.", "6": "Nu mō ha vo o, ko de e me wɛt,\nkahɛ ha de ha nusu e nu mō, ha gang o.", "7": "E hwo a mwat de ba tanga tɔ o arɛt?\nKɛ gyam be tɛ̀ berahwol hwà sɛ́ a?", "8": "Hwô kyɛm hwo wok vô redu Dagwi arɛt?\nHwó tē hwo zɔng hwà ye mak a netsitsɛng mwa a?", "9": "E sé de hwà tɔk, de wot a dun ɛ?\nE nɛ̌ netsitsɛng de hwà vɔk de vit a hot na nɛ ɛ?", "10": "Bemât shɔlɔ ba sé e ji mot na vemo de bâ kwop kpushuk,\nyɛn de da mō a di nerák mɛn wɛt.", "11": "Ko hwo, hwó feng na wɔrɔk Dagwi,\nkɛ neha mɛ ne netyang de e ha na hwo wɛt a?", "12": "Hwà ga row nehywɛ mō,\nhwó bɛrɛng hot, bɛɛ̀ byɛs.", "13": "Hwà doyo shom mō wɔ e ra Dagwi,\nhwà tik neha yerê nemo ne nusu e nu mō!", "14": "E wɛ̌ mwat de ba sɛ̀ ɛ vit à nɛn ɛ?\nTɔ̂ hwā de ba tɔ, na a sè cik ɛ?", "15": "Mwin, Dagwi e tɛ̀ gap wɛt e ra vemo de ba nára a yɛ bato mɛn,\ney, a ka jut lagwi wɛ wa sɛ́ jɛrɛ wɛt.", "16": "Tàga mwat de a sé byɛm-byɛm, a vɔk mɔt,\nmwat de â jut pyɛ́ vyes ya ga tɛ́ ɛ pyɛ̂ re mɛ.", "17": "À Iyɔp, wet betong na me,\npyɛ de ma ga di e yɛ de me kulu wɛshɛrɛk wɔgɔ,", "18": "yɛ à yemo de bemat netsitsɛng ba ha na bedabeda mɛn,\nko ba lɛrɛ mɛ wɛt.", "19": "E yɛn zɔng de ba nɔng ɛn sevwel o,\nvit a mwat duk de e kwey e ji sɛ.", "20": "Mwat vwes e sɔ rezot mwa nepɔlɔ mɛ,\nba tik nepɔlɔ tyɔng yaga vemo de vit à yɛn na toshô reyɔm.", "21": "E wokos fwɔ e betong mɛ, ko a tē lot,\njeng de a sé e sangâl yey dyɛngɛ, gbik a vey hwo e ra yɛ.", "22": "A kana tɛ̀ e yey be hala hɛ washak yi e lwil wɛt,\nwal wa sé gyeng na wo wey na yɛ.", "23": "E kyě ra gwogwolom e de jamâ pyɛ̂ re, e tē, ‘A yɛ ɛ?’\nA tɔk jey ya ga doyo a yɛ.", "24": "Reyɔm na tumbang be tɛ̀ ɛ a vos bengyip,\nba ga di wɛng e ra yɛ, sede gbɔng gwɔ̀m de â yong ɛ yaga como.", "25": "Yaga â sogo na a ra repugu na Dagwi,\ne dak kaa, e simo byɛs Womo De A Dal Na Reto Mwa.", "26": "Ko yaga retek me a to nára hɛ wɔ na yɛ,\na vɔk ɛ ruga mɛ de a varas wɛ kpá.", "27": "E kyɛm a ra yol wɛt, a di de a mɔsɔ, yeneng bayis mɛ ya ga nusu suul,\na ga tɛnɛ gworawit e nɔrɔ zɔng.", "28": "A sangal e barîn bagbɔng bapomo,\ne ji nelɔ nemo de vit a mwat de a sé sangal ɛ.", "29": "E tɛ́ ɛ darwey wɛt;\nnedanerey mɛ ne tɛ̀ to wɛt,\nrezina mɛ re ye bit.", "30": "A rɔda hywit ɛ yi e lwil wɛt,\na sé sede cɔgɔt de kya hê rangas nelang o,\nsede cɔgɔt de gul gwo wɔgɔm jamuk mo.", "31": "Hwo kwɛlɛng to mo na hwo tɛ̀ gap e ra nerey mō wɛt,\nna sé yapyi; ano de be ba tala hwo na yapyi.", "32": "Bê tala he mwa gyam jeng mɛ ye vey,\nko nelang mɛ nê to ras vòo wɛt.", "33": "Sede retîn anap de re wɔgɔm nèy yɛ, ne sè rɔngɔl neven,\njamuk yɛ yê wɔgɔm hɛ sede cɔgɔ̂t pwat.", "34": "Regyɛng bemat de be sap Dagwi wɛt bê bidɛ yere,\nko kya hê wey na nelɔ mɛn de ba lɔk na dyâm bang nu.", "35": "Yɛn e yongos nengyas e neyey mɛn,\nko be ra pyɛ́ vyes e yey mɛn, be yongos kwɛlɛng.”"}
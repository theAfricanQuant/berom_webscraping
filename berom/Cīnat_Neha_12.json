{"1": "Kawɛ de e simo be tabak hɛ, e simo tɔk,\nko womo de e kyɛ́ ɛ gyong a sé tɔn.", "2": "Mwat rwat e sɛ̀ nemi nepɛng yi na Dagwi Darwey,\nko e wey na mwat yongos begwong beves.", "3": "Mwat e tɛ̀ to yi na râ pyɛ̂ vyes wɛt,\nko tis mwat necik he sang dikta hɛ wɛt.", "4": "Hwâ negwɔn nerat a sé sede kpin na rwas mɛ,\nko hwā de e tɛ̀sɛ rekyen e kwɔrɔs a rwas mɛ nedem.", "5": "Barê bemat necik ha sé tɛk,\nko vô badu mwat vwes ha sé kwɛlɛng zɔng.", "6": "Neha mwat vwes na sé sede bemat e lɛrɛ na be shushu nemi,\nko hâ mwat de a sila gyat he sey bemat.", "7": "Bé ye gup a bemat beves, be tɛ́ ɛn vit,\nko lɔ̂ mwat necik hé tumal gak.", "8": "Bé somo mwat sede a vɔk tɔ́k-tsik,\nko be byɛs womo de a vɔk kwɛlɛng.", "9": "Duga mwât dyɛ̂ng to de a vɔk mwât fwom gwining zɔng,\na dal womo de e toros to ko vit a hɛ na pyɛ̂ re.", "10": "Mwât necik e bɛrɛng yas mɛ naka,\nko mwat vwes vit a tosho reyɔm.", "11": "Mwat de e how cap mɛ ê vɔk pyɛ̂ re pyak,\nko mwat de e lashe jeng e jɔgɔ a sé tɔn.", "12": "Bemat beves be vɔk cwey nedanerey neves,\nko tis wo necik hé nɔngɔs pyɔlɔ.", "13": "Mwat vwes e vos to mɛ yi na neha bɔs,\nko mwat necik e hywit ɛ yi e reyɔm.", "14": "Be tala mwat yi na pyɛ de e há,\nko tomong de mwat e ra e sɛ̀ pyɔlɔ mɛ.", "15": "Negwɔn tɔn na sé tyɛng e di mɛ,\nko mwat netsitsɛng e sey vô redu.", "16": "Shôm tɔn yé pere dura dey-dey,\nko mwat netsitsɛng e jut shɔ̂k yey pyɛ wɛt.", "17": "Mwat de e ha tsak o e nɔng nuha mwin,\nko mwat nuha kwɛlɛng, e yɛt nebɔs zɔng.", "18": "Neha mwat hwak na sé ngow sede râm wal,\nko nè mwat netsitsɛng ne vey na netyang.", "19": "Hâ tsak o hé nàra gbak-gbak,\nko nû bɔs hé nàra jeng tyɔng.", "20": "Kwɛlɛng ha sé e yêy vê yong begwong beves,\nko vê yong pyɛ ryat be vɔk yey pyɛng.", "21": "Vit a tumbang de wo sɛ̀ mwat necik,\nko bemat beves be sila na reyɔm.", "22": "Nû kwɛlɛng ha sé pyɛ byɛm-byɛm e nuyel Dagwi Darwey,\nko vê tsak o, yɛn vɛ à pyɛ yey pyɛng mɛ.", "23": "Mwât netsitsɛng e lɛrɛ tɔk mɛ,\nko betɔn be dura netɔn mɛn wɛshɛrɛk.", "24": "Mwat fwom na tē zip ê re negwɔm,\nko bé tɛ̀ riri e fwom retek.", "25": "Bɔ́rɔk e yêy mwat he sɔ ɛ,\nko há rat he tɛ̀ a vɔk yey pyɛng.", "26": "Mwat necik e doyo yi e neves,\nko gwông bemat beves gwo dɔnɔ hɛn.", "27": "Riri e vo ngyama wɛt,\nko mwat de e tē zip e fwom ê sɛ̀ nedanerey.", "28": "E gwông necik neken na sé,\nko gwông buru gwó kyè vɔk e reku."}
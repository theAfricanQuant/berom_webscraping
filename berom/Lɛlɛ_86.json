{"1": "À Dagwi Darwey, wet betong na me, hanat a me,\nyaga ma sé pwɛng, me simo sɛlɛ.", "2": "Gyeng neken hom, yaga ma sé ra nesa na hwo!\nMa sé sam mō, ma tɛ̀ gap e ra hwo.\nÀ Dagwi hom, sey me!", "3": "Me tosho a hwo mwa wosho,\nà Darwey, wok nemwishish hom!", "4": "Ma sé nɔng o yey hom mwa,\ntɛ̀ yey hom ye pɛngɛ, yaga ma sé sam mō.", "5": "À Darwey, hwà sé wo nerat, hwó halsa a wot;\nhwà tɛ̀ yey ding-ding na mwa vemo de be yila e ra hwo.", "6": "À Dagwi Darwey, wet betong na won hom,\nwok dâk gabɔk hom!", "7": "Jeng de reyɔm re sɛ̀ me, me yila hwo,\nyaga ma tɔk, hwô hanat a me.", "8": "À Darwey, vit a hwak sede hwo e ji cī,\nvit a jining de yê tɔk ra pyɛ́ de hwó ra.", "9": "Hwà yong mwa yére bemât jey.\nYa rɔda vey, ye re a hwo fongol,\nna ye nɔng o nerey, à Darwey.", "10": "Hwà vɔk reto, hwó ra pyɛ̂ langat,\nhwo wɛ hwà sé Dagwi, hwo nju mo zɔng!", "11": "À Dagwi Darwey, dura a me begwong mō,\nko mê gyeng vɛ na yey hom mwa.\nTik nehywɛ hom mwa ne se, me sap o!", "12": "Mê feng a hwo na yey hom mwa, à Darwey Dagwi hom.\nMa rɔda nɔng o nerey kayɛ jeng,", "13": "yaga hwà tɛ̀ yey na me ding-ding,\nhwà sey me yi e nû reku.", "14": "À Dagwi, bemat de be paa kwas ba ga sogo e ra me,\nregyɛng bemat de be paa neves be jama neken hom.\nYɛn a jut o, hwà sé pyɛ cak na yɛn wɛt.", "15": "Ko hwo, à Darwey, hwà sé Dagwi wo toshô reyɔm, wo nerat.\nHwó ra shom ziri wɛt,\nhwó dura a bemat nerat mō ding-ding,\nhwa sé wo tsak o arɔng.", "16": "Ma sé sam mō, ma sé hwêy hining e ji bemât fwom mō.\nDoyo vey na me, tosho reyɔm hom!\nNɔng me gap, sey me!", "17": "À Dagwi Darwey, dura a me, hwó simo me.\nAno, jeng de vê repugu hom ba di gwong de hwà ga sɛlɛ me,\nhwà ga wɔrɔk me, ko bê wok rekyen."}
{"1": "Kawɛ hwâ netsitsɛng e lɔk lɔ mɛ,\nko tɔn e gangas hɛ na vɔ mɛ.", "2": "Mwat de e kyè cik e gwong, e sap Dagwi Darwey,\nko womo de e ra pyɛ́ gwɔrɔdɔk e byɛs ɛ.", "3": "Pyɛ de tɔn e ha ya sé a yɛ gwelê dak kaa,\nko hâ mwat netsitsɛng he sey ɛ.", "4": "Kwɔn de vit a behywàrak hôw cap, vit a pyɛ̂ yeneng,\nko pyɛ́ polos be sɛ̀ yi na gâp fwom hywàrak.", "5": "Mwat nuha tsak o ê ra bɔs wɛt,\nko mwat nuha kwɛlɛng e yɛt bɔs.", "6": "Mwat tos to e jama netsitsɛng ko e sang sɛ̀ ne wɛt,\nko tɔk ha sé begelek na mwat de a vɔk sɛ́ng.", "7": "Gas o yi tɔn\nyaga hwô sɛ̀ neha tɔk na yɛ wɛt.", "8": "Mwât netsitsɛng a tɔk gwong de e kyè ɛ,\nko betɔn be kyě wɔ́rɔng yaga netɔn mɛn.", "9": "Dagwi e shɛgɛsh bemat beves,\nko vemo de ba sila gyat be re nerat mɛ.", "10": "Yey ya tɔk rezot de ye sɔ,\nko vit a mwat duk de e tɔk hwà tɔk cap yey pyɛng o.", "11": "Lɔ de mwat vwes a lɔk hê gaba,\nko bûk womo de a sila gyat gwô re nuyel na gwɛsɛ nerat.", "12": "Gwong gwa sé de mwat e bare gwa sé rwat,\nko e yɛnɛ mo gwó tala na reku.", "13": "Ká e ji shɛgɛsh yey sit ha sé,\nko yêy lashe hɛ e yɛnɛ mo.", "14": "Mwat e yɛt bwâl pyɛ de a tus,\nká ya ka sé ryat kɛ vyes ayi.", "15": "Wo tàndang e sey tsak o na kahɛ há,\nko wo netsitsɛng e bɛrɛng kwɔn de e kyè vɔk ɛ.", "16": "Mwât netsitsɛng e wok bengyip ko a doyo yi e râ banɛn,\nko tɔn, e rá pyɛ́ na nefufǔl vit a nehywɛ.", "17": "Mwât shom ziri e ra pyɛ̂ netɔn,\nko mwat de e yong neves be ra repugu na yɛ.", "18": "Netɔn nɛ̀ a nu vê tàmang,\nko kpin vê netsitsɛng, a tɔ́k.", "19": "Beves be ye guduruk e nuyel vê naka,\nko bemat beves be gyeng na bemat berat be sɛlɛ hɛn.", "20": "Mwat pwɛng be kyɛ́ ɛn hɛ, ká a ka sé mwat vwara mɛ ow,\nko darwey e vɔk besa pyak.", "21": "Womo de e byɛnɛng mwat vwara mɛ a sé wo nɛn,\nko wo yey pyɛng à womo de e dura nerat na bepɛng.", "22": "Vemo de be yong pyɛ́ vyes be ye reng yi e bare yey mɛn,\nko vemo de be yong pyɛ ryat be sey tsak tɛ̂ yey na tsak o.", "23": "E ji fwom mwa be sè pyɔlɔ,\nko há zɔng-reng he vey na nepɛng.", "24": "Kpin bemat netsitsɛng wa sé nedanerey,\nko tɔrɔ̂ betɔn he à netɔn zɔng.", "25": "Mwat nuhâ tsak o e seres neken,\nko wo yɛt bɔs e row bemat.", "26": "E ji sap Dagwi Darwey mwat e tó yey wɛt,\nko nèy mɛ nê sɛ̀ kwɔ̂n dal hê gap.", "27": "Sâp Dagwi Darwey ha sé sede lwel nshi neken,\nna mwat a dul to mɛ yi e segun reku.", "28": "Nepyak bemat nè a nerey gbɔng gwɔ̀m,\nko sana bemat, negwɔm nê wey.", "29": "Mwat de e ra shom ziri wɛt a vɔk netsitsɛng pyak,\nko womo de e pere vo shom e dura netɔn mɛ wɛshɛrɛk.", "30": "Netyâng sangal ne vey na gap rebek,\nko kat cwey pyɛ́ he tɛ̀ bekup gbɛrɛk.", "31": "Mwat de e mɔt pwɛng, e byɛs mwât yong mɛ,\nko wo dura nerat na vê jamâ sɛlɛ, e nɔng ɛ nerey.", "32": "Yi na râ pyɛ́ vyes mwat e yila a to mɛ reku,\nko wo necik e sɛ̀ kwɔ̂n dal yi na tsak o mɛ.", "33": "Netsitsɛng na sé e barê mwat de a vɔk tɔ́k-tsik,\nko betɔn ba tɔk pyɛ cak e ra netsitsɛng wɛt.", "34": "Râ necik he nɔngɔs yére bemât jey nerey,\nko râ banɛn he vey a yɛn na rekyen.", "35": "Mwât fwom de e kyè na gwɛ na netsitsɛng, gbɔng gwɔ̀m e pɛngɛ yey na yɛ,\nko shom mɛ ye hwo e ra womo de e ra pyɛ̂ rekyen."}
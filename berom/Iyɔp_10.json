{"1": "“A ga yang me sha na sangal,\nbē tik me na reyɔm hom zɔng;\nme ha ha na yey sit.", "2": "Mê yang Dagwi, hwo kwon wey na me wɛt,\nha a me, ma buru a hwo de hwó ngyɛgɛt me a?", "3": "A sé tyɛng na hwo ra yapyi na fwôm vwɔ mo a?\nHwó byɛs gwɛ, ko hwó feng na fwôm bemat beves e negya a?", "4": "Bayis mo ba sé vê namâ rebek a?\nGwong de bemat be bɛrɛng e gwɛ de hwo bɛrɛng arɔng a?", "5": "Nepɔlɔ mo na sé sede ne mwasi a?\nNeshey mo sede nepɔlɔ̂ neken mwasi arɛt?", "6": "Ka ano wɛt e sé ya tɛ̀ hwó raa bol hom,\nhwó ngyɛgɛt renɛn hom ɛ?", "7": "Hwà tɔk vit a me na nɛn,\nhwà to tɔk vit a mwat de ê sey me yi e vwɔ mo.", "8": "Hwo de hwà yong me, hwà manas nedem rebek hom,\nko remo, hwà sé wey na me.", "9": "À Dagwi, bare e hwo de hwà yong me,\nhwà yong me na fongol,\nhwà to toyo na me e fongol.", "10": "E hwo de hwà shusha me sede nevasal,\nhwà tɛ̀ ma ga té me kwangarang\nsede vut de ba gyit e rapyam.", "11": "Hwà bang rebek hom na nama tanga hwó,\nhwà wunsa me na bekup tanga berinis.", "12": "Hwà nɔng me neken hwà dura a me nerat,\ngyenges mo hɛ he gyeng sangal hom.", "13": "Pyɛ́ yemo ya sé e lɛrɛ na hwo e yey mo;\nma tɔk hwà vɔk pyɛ́ yemo e bare mo.", "14": "Hwó gyeng na hwo di kɛ me ra nɛn,\nna hwo bin kyɛ́ o nà tɛ̀ me washak.", "15": "Ka sede ma sé mwat vwes, gawey e ra me!\nKo ka vit a me na nɛn, mê tos to wɛt;\nkyen ha ga kyiri me, ma sé sɔ zɔt.", "16": "Ka ma tos to, hwó ra jàma hom sede gukum;\nko hwó to dura to mo pyɛ sap na me.", "17": "Hwó yongos na hwo hwosom me e jeng e jeng,\nshom mo ye gwɛsɛ hɛ vey sɛ̀ me.\nGwarwang regyɛng bemat mo be bɛɛ me ves.", "18": "Yaga sɛ́ de hwà nusu na me yi e jim ɛ?\nKa ma yang ku gyam mwat hwak a ta yis e me.", "19": "Ka a ye sé pyɛ, ka ba kwey na me vɔk e sak yi e ji jim neng hom,\na yang dal a me na nerat e ra yere sangal de ma sé ɛ.", "20": "Nepɔlɔ hom na sé hyet zɔng, tik bɛ́ɛ me mùu,\nna me to vɔk yey pyɛng,", "21": "gyam na me kyè, me to me ba toyo wɛt,\nme kyè wɔ e vwel de ha sé tsak mwangalang.", "22": "E vwel de negbêy hɛ à lwil mwangalang,\nha sé kpɛɛ vit a gyeng redu,\ne hwomo vit a newɛshɛrɛk, negbey ne à lwil.”"}
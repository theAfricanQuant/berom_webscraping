{"1": "À yin bemât jey mwa,\nmok in a Dagwi lwɛlɛ!", "2": "Rá in lwɛlɛ na yōm, na yin nɔng ɛ mɛ nerey.\nSomo hin hɛ, yē in “Yɛ a sé wo nerey!”", "3": "Yang in Dagwi, “Tomong de hwó ra ba sé pyɛ̂ sap!\nBemât repugu mō be vow, be tē guduruk e nuyel mō,\nyaga reto mō ra sé rerey.", "4": "Kawɛ mwat e jey ê re a hwo fongol,\nbê ra a hwo lwɛlɛ na yōm,\ney, bê ra a hwo lwɛlɛ̂ somo.”", "5": "Vey in na yin di pyɛ de Dagwi a ga ra,\ntomong mɛ ba sé a bemasi pyɛ̂ sap!", "6": "À tɛ̀ gworep gwo tɛ́ ɛ vwel hwogot,\nbedabeda mot bà ye dɔ a gworɔt e bol.\nYaga pyɛ de à ra, wot à ra nzem e hwomo.", "7": "E re negwɔm na gbɔng reto mɛ nesheneshey,\ne tɛ̀ bayis e ra yére bemât jey.\nBemât sogô nehywɛ bē tē naka,\nyɛn a kwon man gèy na yɛ wɛt!", "8": "À yin yére dyuk, somo hin Dagwi mot,\ntik bemat mwa be wok somo min!", "9": "A ga sey neken mot,\na tik, na wot a ye bugurɛk wɛt.", "10": "À Dagwi, hwà ga mara hot,\nhwà ga rugut hot, sede be rugut dyam.", "11": "Hwà tik ot, wot a gaba e ji segun,\nko hwà tɛ̀, wot a tos pyɛ̂ nedirik.", "12": "Hwà tik besugâ bedwa be tugut hot,\nwot a kwey e ji kya na tɛmɛ-nshi.\nKo a remo, hwà vey na wot e vwêl pyɛ́ shɛrɛk.", "13": "À Dagwi, mê vey e lɔ mō na nenɔrɔ̂ yas burang,\nna me bin sila vonu hom.", "14": "Mê nɔng o pyɛ́ de ma ga vo nu e ra yɛ\njeng de ma sè e ji reyɔm.", "15": "Yɛ̄ a yas de ya mɔsɔ naka,\ntyīmit, bemus, tanga begam.\nMê nára yɛ e ra gàgbang rangas,\nko nesang hyɔɔlɔl mɛ ne sogo vey na hwo.", "16": "Mwa yin de yin e sap Dagwi, vey in na yin wok,\nmê ha a yin pyɛ de yɛ a ga ra a me!", "17": "Ma yila hɛ yaga sɛlɛ,\nko e jeng jining o, ma sè somo hɛ.", "18": "Ka ma vɔk bare hak ves e yey hom,\nka Darwey a yang wet betong na me wɛt.", "19": "Ko tsak o mwin, Dagwi a wok me,\na sey won hom.", "20": "Tik na wot a feng a Dagwi!\nA ga kyɛ́ ɛ won hom wɛt,\na ga tik nà tɛ̀ yey na me wɛt!"}
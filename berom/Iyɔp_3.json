{"2": "E bama mo, Iyɔp a hwo ha, a ye,\n\nGawey e ra tûk tɔ hom!", "3": "Tik tuk tɔ hom he sè yapyi,\ntik turuk de ba tɔ me he sè tuk gawey!", "4": "Tik tuk hane he sè lwil!\nTik pyɛ cak Dagwi de a sé e lagwi ye sè na hɛ wɛt,\nkɛ negbey ne tɛ̀ negbey e ra hɛ wɛt.", "5": "Tik nehywiinin tanga lwil mwangalang be kyiri hɛ!\nTik bale be ye ship à hɛ!\nTik lwil gwo re gâp negbêy hɛ!", "6": "Naturuk hane mo, tik lwil de be tɔk mɔktɔ gwɛ,\ngwo dul hɛ!\nTik be basa hɛ e ji nepɔlɔ̂ shey wɛt,\nde he nusu e ji basâ pɛl wɛt!", "7": "Ka turuk hane ha yang sè vit a tɔ́,\nha yang dal na yey pyɛng!", "8": "Tɛ̀ bemât batô cēng be tɛ̀ tuk o yapyi,\nvemo de be sogo gwalwel.", "9": "Tik be ro dàt nà nɔng negbey,\ntik tuk o he jama negbey ko he sɛ̀ nɛ wɛt,\nhe sang di rwa hwol wɛt;", "10": "yaga ha tik sana dul me e jim neng-gwɔ hom,\nha tɛ̀ me bɛrɛng pwɛng.", "11": "Sɛ ya ró me sana ku e jeng tɔ hom,\nma yang nusu revin o yi e jim neng-gwɔ hom ɛ?", "12": "Sɛ ya tɛ̀ neng-gwɔ hom a gunung me,\nkɛ sɛ ya tɛ̀ a ngas me ɛ?", "13": "A sé naka mwat a dyɛng yaang wɛt a,\nka jeng ngan, ma ga dyɛng yuu nde hom,\na jam na mwat a wɔ́ nevwa na a pɔnglɔ wɛt a?", "14": "E ano de begwɔ̀m jey na bemât badu be ra\nvemo de ba lɔk a bato mɛn gbɔng nelɔ de na sé barin a remo.", "15": "E ano arɔng na nèy gwɔ̀m de na sila nelɔ mɛn\nna dyam shinang tanga dyam pyɛng.", "16": "Kɛ ma yang sé sede hwey de ba pat\nsede nèy de na sang di negbey ko tyɔng wɛt!", "17": "Bemat beves be sǎ bes e kwɔ̂n bevuvwel wɛt,\ne hwomo vemo de ba ga ruru na fwom be pɔnglɔ.", "18": "Besam bê sè dàshak e hwomo,\nbê to wok fwɔ̂ shisâ bedarwey mɛn de bá tak a yɛn wɛt.", "19": "Bemat berey na besɛl o ba sé e hwomo;\nko sam a sé washak yi e vwɔ̂ darwey mɛ.", "20": "Yaga sɛ́ de be tik mwât sɔ̂ reyɔm a di negbey,\nko mwat de a sé e ji lashê yey na a vɔk neken ɛ?", "21": "Yɛn e gyeng reku ko ra vey a yɛn wɛt,\nbe jama rɛ, ra dal kanɛ nedanerey.", "22": "Yɛn e mok reku na yey pyɛng sizɔng,\nko yey mɛn ye pɛngɛ na be wul kwɔ̂n bevuvwel.", "23": "Yaga sɛ́ de be nɔng negbey na mwat de a tɔk nuyel mɛ wɛt ɛ,\nyɛ de a ga hwo e segun Dagwi ngyɛng.", "24": "Pyɛ̂ re e nuyel hom, à sesin,\nrus hom he dɔng sede nshî lwel.\nRebek ra sé wok a me.", "25": "Pyɛ de me wok bengyip ya ga sɛ̀ me,\npyɛ de me tele me ya ga hwo e ra me.", "26": "Me tē pòo, vit a pɔnglɔ,\nreyɔm e ra reyɔm, re tak a me."}
{"1": "Ma tɛ̀ nehywɛ hom vɔk na Dagwi,\nko ma sé yaang à me.\nYɛ zɔng de ê sɛlɛ me.", "2": "Yɛ zɔng de e dul me sede fwara, e sey me,\na sé a me kwɔ̂n dal.\nMwat hwak ê tɔk dikta me ko tyɔng wɛt.", "3": "Vɔk e yɛ̌ jeng de yin ê hwosom me ɛ?\nDe mwa hin yin ê sogso e ra me ɛ?\nMe de ma sé sede duk de wa ga pat gèy zɔng.", "4": "Yin a yong begwong de yin ê ye zɔ̌ng a me yi e gwofwa sangal hom.\nYin e feng na neha bɔs.\nYin e ha há rat na nenu min,\nko e ji neyey min yin e mok a me gawey.", "5": "Me tang to hom:\nTɛ̀ nehywɛ mō vɔk na Dagwi,\nko hwô sè yaang a hwo,\nyɛ zɔng de me sɛt yey e ra yɛ.", "6": "Yɛ zɔng de e dul me sede fwara, e sey me,\na sé a me kwɔ̂n dal.\nMwat hwak ê tɔk dikta me wɛt.", "7": "Dagwi a sé mwât sey me, e dul nerey hom.\nA sé sede fwara de gwa dal a me,\nkwɔn de wo repugu ê tɔk ra me wɛt.", "8": "Tɛ̀ in gap e ra Dagwi kayɛ jeng, a bemat hom.\nHa in a yɛ mwa pyɛ́ de ye bɔrɔk hin,\nyaga a sé a wot kwɔ̂n dal.", "9": "Nekên mwasi na sé yapyi zɔng,\nbepɛng na bedaberey mwa ba ka sé e nû pyɛ wɛt,\nka ba mara hɛn mwa hɛn bê ka vey nedirîk gul wɛt.", "10": "Yin bare, yin ê sɛ̀ nedanerey yi na retek kɛ na gap wɛt,\nka sede yele min ye gwɛ̌ hɛ, ko yin sɛ́t ɛ yey wɛt.", "11": "Dagwi a ga ha, ko ma ga wok reha mo zang hining zɔng wɛt wɔgɔ,\nreto ra sé remɛ,", "12": "ko e tɛ̀ yey na bemat.\nÀ Darwey, hwô tala kawɛ mwat na tomong mɛ."}
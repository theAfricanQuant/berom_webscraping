{"1": "Iyɔp a hanat a ye,", "2": "“Ey, ma tɔk tsɛng-tsɛng a sé ano,\nko vit a mwasi de a sé cik e nuyel Dagwi.", "3": "Ka hwà tē ngyɛng e tô cuna,\nhwô tɔk toyo a yɛ na hanat hining e ji nerangsal gu wɛt.", "4": "A vɔk netsitsɛng, a dal na reto mwa,\nwa e tɔk ra retek na yɛ na a sangal tyang ɛ?", "5": "Mwât segês beraku vit à tɔ̂k vɛ,\ne doyo vɛ gup e ji shom mɛ.", "6": "Mwat tɛ́sɛ jey ye rɛɛ,\nko besesêk vɛ be digis.", "7": "Mwat nɔng gwi nu, ko gwó nusu wɛt,\ne kyiri netangacɛn, na ne tɔk nɔng negbey wɛt.", "8": "Mwat de a lásha lagwi nju mɛ,\nko hwo bɔrɔs e ra gwotagbɔk pyɛ gworep.", "9": "Mwat de a tɛ̀ netangacɛn e nekwɔn nɛ,\nsede rôn-cap-rɔndɔng, na mwat-jàma tanga nǎgyeng.", "10": "Mwat ragas pyɛ̂ bes de ya dal gap tɔk,\npyɛ̂ langat pyak de ya dal bara.", "11": "Mwin, Dagwi e kweres, me di ɛ wɛt,\ne pere, me kun ɛ wɛt.", "12": "E pere ta kyɛm pyɛ de e simo,\nwa e tɛ̀ ɛ na a toyo arɛt?\nWa e yang ɛ, e sé de hwà ra arɛt?", "13": "Dagwi e ye rɔ̀s a shom mɛ wɛt,\nbemat sɛlɛ gwalwêl nshi ba ye\nguduruk na be bɔrɔs e rama mɛn.", "14": "Taga me a? Ma vɔk pyɛ hanat wɛt!\nMê yi na neha e gwa de mê tɔrɔng na yɛ ɛ?", "15": "Mwa ano de ma sé vit a renɛn,\nme tɔk hanat a yɛ wɛt.\nMe dak gabɔk zɔng.", "16": "Ka ma yila hɛ, a doyo a di me,\nê wok me wɛt.", "17": "E dak me na gwogul rwak,\nko vit a retin, e gwɛsɛ a me baram.", "18": "E nɔng me gwong na me wɔt nesong wɛt,\ne tɛ̀ neken hom ne reneng.", "19": "Mê mara gap bɛ? Yɛ a sé wo gap,\nKo mê mara shɔt na yɛ arɛt?\nKo wa e yila hɛ e duk shɔt arɛt?", "20": "Ka ma sé vit a renɛn, nu hom he gang me,\nka vit a pyɛ cak vyes na me,\ne yɛrɛ a me shɔt renɛn.", "21": "Mwin, vit a pyɛ cak vyes na me,\nma ga row neken hom,\nma jut neken hom na sé yapyi.", "22": "A sé pyɛ jining o,\nyaga ano ma ye, vê banɛn na vê vit a banɛn,\ne wey na yɛn.", "23": "Sede tumbang wa pere vey na reku,\ne shɛgɛsh reyɔ̂m mwat rwat.", "24": "Jey ya sé e vɔ bemat beves,\na ga bang bayis bemât shɔt.\nKa e Dagwi wɛt, wa ê ra ano ɛ?", "25": "Nepɔlɔ hom ne kweres ziri, ne dal mwat setele;\nne tele vit à pyɛ ryat e ji ne.", "26": "Sede bedwa-nshi de be ryenges, be pere,\nsede kim e jama pyɛ̂ re.", "27": "Tik me tik lashe yey,\nme hala bayis, me vɔk yey pyɛng.", "28": "Ma vɔk bengyip reyɔm de ha hwo e ra me,\nyaga ma tɔk hwô hala me washak wɛt.", "29": "Remo hwà yɛrɛ a me shɔt nɛn rê?\nYaga sɛ́ de me tak a tó hom vit a retin arɛt?", "30": "Ka ma kus me na fulukus,\nma hagat vɔ na fongôl kya,", "31": "ano hwó kyè wɔ barak me e vɔng bwɔrɔk;\nberugu hom bê di me byɛm-byɛm.", "32": "Dagwi a sé mwasi sede me wɛt,\nde mê toyo a yɛ na ha,\nna be ra a wot shɔt tanga yɛ.", "33": "Ko di, vit a mwat de e yel e tē mot na a gas ot,\nwomo de ê tɛ̀ vɔ mɛ e ra yɛ na me.", "34": "Ka e hala gwele mɛ de a vɔk e ra me,\na tik nɔngɔs me bengyip na shisa me;", "35": "ano, me hanat vit a bengyip,\nyaga ma tɔk yey hom.”"}
{"1": "Nduga hwo re cɛk tuk na yey e dyɛngɛ,\na dal pyɛ̂ nzem e lɔ de be ra yol.", "2": "Sam wo netsitsɛng ê sɛ̀ reto e ra hwey de he ra pyɛ̂ rekyen,\nko ê sɛ̀ numo mɛ hê nedanelɔ sede gwining e ji begwa mo.", "3": "Bé mara dyam shinang na dyam pyɛng na kya,\nko ano arɔng Dagwi Darwey e masa neyey.", "4": "Mwat râ neves e wet betong na ha mwât banɛn,\nko mwât kwɛlɛng e tɛ̀ nehywɛ mɛ e ra neha bɔs.", "5": "Mwat de e shɛgɛsh pwɛng e byɛs mwat de a yong ɛ,\nmwat de e feng na gawêy gwa mɛ, bé tik nà tabak hɛ wɛt.", "6": "Bemakuk be dak kaa na begal mɛn,\nko nèy ne dak kaa na beda mɛn.", "7": "Neha nerat na sé pyɛ na betɔn wɛt,\nano neha bɔs na sé pyɛ na gwɔ̀m wɛt.", "8": "Pyɛ bâng nu ya sé sede pyɛ bɛs e dî mwat de e nɔng,\nna a di wɛng e ra kayɛ pyɛ.", "9": "Womo de e hala buru e jama tɛ̂ yey,\nko womo de e hashe neha neroso e bidɛ besa.", "10": "Gyong hé yél a mwat de a vɔk netsitsɛng,\nhe dal dak tɔn na zining zang naga.", "11": "Mwat vwes e jama sogô nehywɛ,\nko bê tomo tom vwes e ra yɛ.", "12": "Nduga mwat a man na cwey de ba ga hashe a yɛ nèy,\nde hwo man na tɔn e ji neves mɛ.", "13": "Mwat de a tala pyɛ́ ryat na pyɛ́ vyes,\nneves nê sang gas ɛ na belɔ mō wɛt.", "14": "Pɛ́rɛ cuna ha sé sede kulu kwɔn de ba bang ɛ nshi,\nano, rimi gyam yol ye sogo.", "15": "Womo de a yang mwat vwes à wò necik na womo de a yâng wò necik a mwat vwes,\nmwa yɛn beba ba sé pyɛ byɛm-byɛm e nuyel Dagwi Darwey.", "16": "A sé yapyi na tɔn a jut dyām a sey mɛ netsitsɛng,\nyaga a vɔk cwey masâ pyɛ́ wɛt.", "17": "Sá e tɛ̀ yey kayɛ jeng,\nko gwà a sé yaga jeng reyɔm.", "18": "A sé mwat de vit a tɔ́k-tsik,\nde e vo nû tumal a mwât vwara mɛ e hwɔpɔ.", "19": "Mwat de e tɛ̀ yey na banɛn e tɛ̀ yey na cuna,\nko womo de e toros to, e yong gaba mɛ.", "20": "Mwat de yey mɛ ya sé kang-gang e re nuyel wɛt,\nko mwât nenu-neba ê yel e ji reyɔm.", "21": "Mwat de a tɔ tɔ̂n hwey pyɛ lashe yey ya ga sɛ̀ ɛ,\nko dâ hɛ vit a hɛ na yey pyɛng.", "22": "Yey pyɛng ya sé hwal rwat,\nlashe yey he tɛ̀ nedem gbɛrɛk.", "23": "Mwat vwes e sey pyɛ bang nu e lɛrɛ,\nna a rigim mɛ gas badu e tē.", "24": "Mwât tɔ́k-tsik e tɛ̀ bayis e ra netsitsɛng,\nko tɔn a sé kpɛɛ à hɛ.", "25": "Tɔ̂n hwey he vey a dâ hɛ na lashê yey,\nko yey sit na neng tɔ mɛ.", "26": "Tɛ̂ mwât necik a tala pyɛ, a sé tyɛng wɛt,\nkɛ dâk bemat nuyel ha sé naka wɛt.", "27": "Mwât tɔk e nára há wɛt.\nMwât tɔ́k-tsik e kaba to mɛ.", "28": "Ka tɔn a vɔk nu mɛ gak, bê jut ɛ mwât tɔk,\njeng de a man nu mɛ, bê jut ɛ mwât netsitsɛng."}
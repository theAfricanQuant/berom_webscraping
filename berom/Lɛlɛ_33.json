{"1": "À yin de yin e gyeng hâ Dagwi Darwey, ra in biibi, yaga pyɛ́ de a ga ra!\nSomo hin hɛ mwa yin de neyey min na sé yɛt!", "2": "Dak in yōm shǐ, na yin feng a Dagwi Darwey,\nra in a yɛ lwɛlɛ na yōm.", "3": "Rá in a yɛ lwɛlɛ pwas,\ndak in yōm o na nzem, rɔgɔm hin lwɛlɛ, rá in biibi!", "4": "Rehâ Dagwi Darwey ra sé tsak o,\nbe tɔk tɛ̀ gap e ra mwa pyɛ́ de e ra.", "5": "Dagwi Darwey e simo bemat de be ra pyɛ́ cik, de be gas a bemat shɔt e tē.\nE tɛ̀ yey na pyɛ de ya sé cik, na gâs shɔt e tē.\nE tɛ̀ yey na kawɛ mwat e jey mwa.", "6": "A yong lagwi,\nna bwâng pyɛ́ de ya sé e ji mo yi na hanat zɔng.", "7": "A tula nshî gworep e dem hining,\na bang nɛ e ji begban.", "8": "Tik bemât jey mwa be sap Dagwi Darwey,\nbe wok bengyip mɛ!", "9": "A hanat zɔng, ko jey ya pere hwo,\na nɔng nu, ko kayɛ pyɛ ya pere tɛ́ ɛ.", "10": "Dagwi Darwey e tɛ̀ pyɛ́ de yére bemât jey ye yong e neyey mɛn,\nye tɛ̀ to wɛt, e lashe yɛ zɔng.", "11": "Ko pyɛ́ de yɛ pyɛ mɛ e yong, yê tɛ̀ to,\npyɛ́ de e simo râ yɛ, yê nàra vɔk e yɛnɛ̂ jey.", "12": "Vê wɛng a bemat de Dagwi Darwey a sé Dagwi mɛn,\nvê wɛng a vemo de a ga kasa, na be sè bemɛ.", "13": "Yi e hwomo e lagwi,\nDagwi Darwey e bɛrɛng bemasi mwa.", "14": "E bɛrɛng hɛn mwa de ba sé sangal e jey\nyi e kwɔ̂n sangal mɛ.", "15": "Yɛ e dun barê yey mɛn wɛt,\ne tɔk tomong mɛn mwa de be ragas.", "16": "E jeng como, gbɔng gwɔ̀m ê di wɛng yaga gâp bemat mɛ zɔng wɛt,\nbesuga bê sey neken mɛn yaga gap mɛn zɔng wɛt.", "17": "Bedwa bê vey na wɛng wɛt,\ngap mɛn mwa hê sey bemât laga vɛ wɛt.", "18": "Ko Dagwi Darwey e gyeng vemo de be sap ɛ,\nvemo de ba sɛt yey mɛn e ra nerat mɛ.", "19": "Ê sey ɛn yi e reku,\nê gyeng neken mɛn e jeng vyong.", "20": "À Dagwi Darwey, wot e sɛt bayis mot e ra hwo,\nhwo wɛ hwó sɛlɛ hot, hwó dul ot sede ruga.", "21": "Yey mot ya pɛngɛ na hwo,\nyaga wot a tɛ̀ gap mot e ra hwo, wo jɛrɛ.", "22": "À Dagwi Darwey, tɛ̀ yey na wot,\nyaga wot e sɛt yey e ra hwo!"}
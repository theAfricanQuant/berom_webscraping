{"1": "Wet in betong na yin a wok, à yin behâ Samariya,\nde yin a mɔsɔ sede berɔndɔ̂ng Bashan e Raku Samariya.\nYin e mɔt bepɛng, ko yin e tak a vemo de ba vɔk vwɔ wɛt.\nYin e nɔngɔ̂s beras min nu, yin e tang ɛn, “Nɔng ot nshî sɔ.”", "2": "Remo de Darwey Dagwi Darwey a sé wo jɛrɛ, a ga kana sira, a ye,\n“Jeng ya sé kyè vey mwin,\nde bê hwɔlɔ hin na begúk,\nbê hwɔlɔ bwang o mwa na guk sede tɔk.", "3": "Bê hashe hin, be pat kawɛ e jey,\ne kahɛ kwɔn de jwâ-pomo wa takla.\nKo be bomos hin e jey\nvɔk e bak Harmɔn.”\nDagwi Darwey a ye ano.", "4": "“À yin BeIsrayɛl ka sede pyɛ ma yane de yin e simo,\nVey in e kwɔ̂n rê fongol e Bet-Ɛl!\nCi in na râ banɛn!\nVey in e Gilgal!\nGwɛ̌ ragas hin banɛn!\nVey in na yas nɔrɔ̂ kanɛ nagasi!\nVey in na pyɔlɔ̂ kahɛ tûk tat!", "5": "Vey in na nɔrɔ̂ kpam-tuk wo géy-sing feng a Dagwi!\nDak in kaa na yerê nenɔrɔ̂ yey pyɛng de yin e gwɛ̌ nɔngɔs!”\nDarwey Dagwi Darwey a ye ano.", "6": "E me wɛ de me tik nɛ́n min hal e karɛ repomo min,\nko vit a hin na kpam-tuk e kahɛ kwɔn arɔng.\nMwa ano, yin a toyo vey na me wɛt.\nDagwi Darwey a ye ano.", "7": "Me shim in rwak jeng de pyɛ̂ hiri min ye dal na simô wɛ,\nme tomo a repomo remo rwak ko me shim rere.\nHwiri gwomo gwó sɛ̀ rwak,\nko gworo gwó bidɛ, gwo ye nɔɔshɔsh.", "8": "Bemat be kyě gǎ yi e repomo remo vɔk e rere e de jamâ nshi,\nko yɛn a sè pyɛ de ya vey a yɛn sɔ wɛt.\nMwa ano, yin a toyo vey na me wɛt.\nDagwi Darwey a ye ano.", "9": "Zang pyak me tɛ̀ rɔ hɛ kaba hirî pyɛ́ min,\nbatô pyɛ̂ bě be siri, ko nèy anap ne bɔsɔ arɔng.\nRawal wa re batîn cɔgɔ̂t regwi na vê pat min.\nKo mwa ano, yin a toyo vey na me wɛt.\nDagwi Darwey a ye ano.", "10": "Ma tomo tumbang e ra yin,\nyerê womo de ma kana tomo e ra Misra.\nMa mɔbɔs bewen min e de como\nko ma hashe bedwa mɛn.\nMa sila bawol min na nesang bavîn bemât como min.\nDagwi Darwey a ye ano.\nKo mwa ano, yin a toyo vey na me wɛt.", "11": "Ma wey na yin\nsede ma kana wey na Sɔdɔm tanga Gɔmɔra.\nVemo de ba dal e ji min\nba sè sede cɔgɔt de ba pat yi e kya.\nMwa ano, yin a toyo vey na me wɛt.\nDagwi Darwey a ye ano.", "12": "“Yaga ano, à yin BeIsrayɛl,\ndi in pyɛ de ma sé kyè wɔ̀ ra a yin.\nKo yaga ma sé kyè wɔ ra ano,\nyong in — mê vey na shɔt!", "13": "A sé e Dagwi de a yong beraku tanga gùl.\nA tɛ̀ bemat be tɔk barê yey mɛ.\nE sege nagwi vɔk e naturuk.\nE re negwɔm e ra rak jey.\nReza mɛ à remo ngan:\nDagwi Darwey, Dagwi Dâ Jey Mwa!”"}
{"1": "Wet betong, à lwêk BeIsrayɛl,\nhwo de hwó gyeng yerê Yɔsɛf sede kwarâ vyēl!\nHwo de hwà sé sangal e gwofwa negwɔm mō e ra bekɛrup,\ndura to mō e ji nedyɛt nerey mō!", "2": "E bayîs yére Ɛfrayim, na Bɛnyamin, tanga Manase, dura gbɔng reto mō!\nHwo vey sey ot!", "3": "À Dagwi, to turu hot, bɛrɛng hot na nerat!\nAno, hwà ga sɛlɛ hot.", "4": "À Dagwi Darwey, Dagwi Dâ Jey Mwa,\nvɔk e yɛ̌ jeng de hwô ra shom,\nde hwô kyɛ́ o nà sey won bemat mō arɛt?", "5": "Hwà ga nɔng ot nemwishil sede pyɛ̂ re,\nhwà ga tɛ̀, wot a ngap nɛ vit à yɛnɛ.", "6": "Hwà tɛ̀ bemât vwara mot be ra repugu na bemɛn,\nna be sey ɛ sevwel mot,\nbemât repugu mot be shɛgɛsh hot.", "7": "À Dagwi Dâ Jey Mwa, to turu hot, bɛrɛng hot na nerat!\nAno, hwà ga sɛlɛ hot.", "8": "Retîn anap rá sè e Misra. Hwà cing rɛ, hwà ro yére cak,\nko hwà tus rɛ e kwɔn mɛn.", "9": "Hwà yong vwel yaga tîn anap o,\nha tɛ̀ berinis ciwil, ko ha ye ship a mwa vwel o.", "10": "Necam hɛ na kyiri beraku,\nna kyiri batîn sida barey o na nelang hɛ,", "11": "ha nára nelang hɛ wɔ wul Gworep Tē e rwa ta,\nnà wɔ sɛ̀ Gwɔrɔt Ɛifaratɛs e rwa bato.", "12": "Yaga sɛ́ de hwà gangas beta de hwà ta mɛ hɛ ɛ?\nDi, kawɛ mwat de a sé kwey ê vos nèy tîn anap o zɔng.", "13": "Bezà hey bê buruk hɛ,\nko ngyāma yê vɛ mɛ pyɛ̂ re.", "14": "À Dagwi Dâ Jey Mwa, to toyo vey na wot!\nBɛrɛng yi e hwomo e lagwi, na hwo di.\nRá naka na tîn anap o,", "15": "hemo de hwà tus na vwɔ mō,\nhɛ à bwot tîn anap de hwà ga tɛ̀ he vɔk gap.", "16": "Vê repugu ba ga tow hɛ, ba dak ɛ kya.\nPat a yɛn bayis, ko bê ye bit!", "17": "Tɛ̀ vwɔ mō e ra mwat de a sé e vwɔ yege mō, na hwo dul ɛ,\nmwat de hwà ga tɛ̀, a vɔk gap.", "18": "Wot ê to toyo rè bama yi na hwo wɛt.\nTuru hot, ko wot a rɔda re a hwo fongol.", "19": "À Dagwi Darwey, Dagwi Dâ Jey Mwa, to turu hot, bɛrɛng hot na nerat!\nAno, hwà ga sɛlɛ hot."}
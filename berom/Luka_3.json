{"1": "E ji shey hê kuru na hɛ tungun hê negwɔm Tiberiyus de á sè Da vwel BeRoma, Pɔntyus Pilatus á sè gwɔmna sevwêl Yudiya, ko Herodes á sè re negwɔm sevwêl Galili; gwa mɛ Filip arɔng á sè re negwɔm e ra bavwêl Ituriya tanga Tarakonitis, ko Lisanyas kwong e Abilene.", "2": "Hanas tanga Kayafas bá sè bedarwey bepiris.\nE jeng o, Yohana Zɛkarya á sè e hey, ko Dagwi a tɛ̀ ɛ, a wɔ̀ ha reha mɛ.", "3": "A hwo kyě kyè e yɛnɛ̂ sevwêl mwa de sa gwɔrɔ Rɔt Yɔrdan, a shara a bemat reha wɔgɔ, “Doyo hin yi e banɛn min, na be tɛ̀ a yin batisma, yaga na Dagwi a hàla a yin banɛn min arɔng.”", "4": "Sede remo de Yɛshaya, zarap Dagwi, à kana jɛk e bwok-basa mɛ pyɛ de Dagwi à ha wɔgɔ,\n“Be wok fwɔ̂ mwat hwak de gwo mok e hey, gwo tē,\n‘Yóng in a Darwey gwong,\ntɛ̀ in gwɛ tas, na a bin kwey ɛ̀!", "5": "Ba rɔda sila kawɛ nɛk,\nko bê gangas kawɛ raku na rahwol.\nGwòng de ba tē rɛ̌t, bê tɛ̀ vɛ cik,\nko gwòng de ba sé ves, bê tɛ̀ vɛ, be tɛ́ ɛn tɛ́l.", "6": "Ko mwa yére bemasi yê di gwong de Dagwi e sey nekên bemat.’ ”", "7": "Regyɛng bemat ra wɔ na Yohana, na a tɛ̀ a yɛn batisma. Ko a yang ɛn, “À yin bègàbak. E wà de a ha a yin na yin a tele yi e shom de Dagwi a rɔda ra arɛt?", "8": "Rá in yerê tomong de be dura, yin a ga doyo yi e banɛn min. Yin hwo tâng bemin wɛt wɔgɔ, ‘Abraham a sé dâ beda mot.’ Yaga ma sé ha a yin, Dagwi a vɔk reto na a tɛ̀ beta vemo be tɛ́ ɛn nèy Abraham!", "9": "Ba ga kana tɛ̀ nû tyem e batîn cɔ́gɔt. Ko kayɛ cɔgɔt de ya tɔs nèy nerat wɛt, ba rɔda tow yɛ, na be bomo yɛ e ji kya.”", "10": "Bemat o ba rangal hɛ, ba ye, “E sɛ́ kwong de wot ê ra ɛ?”", "11": "Ko Yohana a yang ɛn, “Mwa mwat de a vɔk berugu beba, tik na a nɔ̂ng mwat de a bidɛ gwohwak; ko womo de a vɔk pyɛ̂ re, tik na a ra ano arɔng.”", "12": "Ko bemât seres dyâm yeles na pyɛ́ behak ba vey na be tɛ̀ a yɛn batisma, ba hwo rangal hɛ, ba ye, “À Mwat Basa, e sɛ́ de wot ê ra arɛt?”", "13": "Ko a yang ɛn, “Yin kwon seres pyɛ de ya dal yemo de ba ga ha a yin wɛt.”", "14": "Bemât como behak arɔng ba rangal hɛ, ba ye, “Ko wot arɔng, e sɛ́ de wot ê ra ɛ?”\nYohana a yang ɛn, “Yin sey dyām yi na mwat hwak na gap wɛt, kɛ yin ha hâ bɔs e ra mwat hwak arɔng wɛt. Niri hin na dyām de yin e seres.”", "15": "Sede remo de bemat ba sé gyeng pyɛ cak ryey o de ya sé kyè wɔ̀ té, yɛn mwa ba hwo bare e ra Yohana, ba tē kɛ gyeng yɛ wɛ a sé Mwat de Dagwi a kasa na a sey bemat.", "16": "Ko Yohana a yang ɛn mwa, “Me, me tɛ̀sɛ a yin batisma na nshi, ko womo de e kyè vey a dal me na reto. Ma ka vey na me viri batsɛ̂p bekpatak mɛ wɛt. Ko yɛ a rɔda tɛ̀sɛ a yin batisma na Gabik Jɛrɛ tanga kya.", "17": "A vɔk bworô bɛm e vwɔ mɛ, na a bɛm mɛ̀ pyɛ́ mo mwa, na a hashe yéneng o vɔk e gban mɛ; ko a rɔda tɛ̀ kya e ra byɛmɛ mo, yerê kya de he rimi hɛ ko tyɔng wɛt.”", "18": "Yohana a vo a bemat redu e begwong detidetu, a to shara a yɛn Yɛgɛt Yat.", "19": "Ko a dura a Gbɔng Gwɔ̀m Herodes buru mɛ e ra pyɛ de a ra na Herodyas, hwâ gwa mɛ, mwa na bwang pyɛ́ vyes de Herodes á kana ra.", "20": "Ko Herodes kwong a gwɛ̌ pyɛ vyes o cak e ra yane: A tɛ̀, be tɛ̀ Yohana e lɔ̂ ngyang.\n\n(Mat", "21": "E jeng de bá sè tɛ̀sɛ a bemât mwa batisma, Yohana a tɛ̀ a Yɛsu batisma arɔng. Ko jeng de Yɛsu a sé ra won, lagwi wa wunta hɛ,", "22": "ko Gabik Jɛrɛ de ha jut rebek sede gwobɔp ha gyirik, ha hwo e ra yɛ. Ko fwɔ gwa yi e lagwi, gwa ye, “Hwà sé Hwêy yey hom, yey hom ya pɛngɛ na hwo sizɔng.”\n\n\n\n\nBaptism of Jesus by John\n\n\n\n(Mat", "23": "Jeng de Yɛsu a hwo fwôm basa mɛ, a vɔk neshey sede kuru batat . Bemat ba jut ɛ, yɛ a sé hwêy Yɔsɛf.\nYɔsɛf à sè hwêy Heli,", "24": "de à sè hwêy Matat,\nMatat à sè hwêy Levi, de à sè hwêy Mɛlki,\nMɛlki à sè hwêy Yanai, de à sè hwêy Yɔsɛf,", "25": "Yɔsɛf à sè hwêy Matatya, de à sè hwêy Amɔs,\nAmɔs à sè hwêy Nahum, de à sè hwêy Esli,\nEsli à sè hwêy Nagai,", "26": "de à sè hwêy Mahat,\nMahat à sè hwêy Matatya, de à sè hwêy Semeyin,\nSemeyin à sè hwêy Yosek, de à sè hwêy Yoda,", "27": "Yoda à sè hwêy Yohanan, de à sè hwêy Resa,\nResa à sè hwêy Zɛrubabɛl, de à sè hwêy Sheyaltyel,\nSheyaltyel à sè hwêy Neri,", "28": "de à sè hwêy Mɛlki,\nMɛlki à sè hwêy Adi, de à sè hwêy Kosam,\nKosam à sè hwêy Ɛlmadam, de à sè hwêy Ɛr,", "29": "Ɛr à sè hwêy Yɔshuwa, de à sè hwêy Ɛliyɛzɛr,\nƐliyɛzɛr à sè hwêy Yorim, de à sè hwêy Matat,\nMatat à sè hwêy Levi,", "30": "de à sè hwêy Simɛyɔn,\nSimɛyɔn à sè hwêy Yuda, de à sè hwêy Yɔsɛf,\nYɔsɛf à sè hwêy Yonam, de à sè hwêy Ɛliyakim,", "31": "Ɛliyakim à sè hwêy Mɛlɛya, de à sè hwêy Mɛna,\nMɛna à sè hwêy Matata, de à sè hwêy Natan,\nNatan à sè hwêy Davit,", "32": "de à sè hwêy Yɛsɛ,\nYɛsɛ à sè hwêy Obet, de à sè hwêy Bowas,\nBowas à sè hwêy Salmon, de à sè hwêy Nashon,", "33": "Nashon à sè hwêy Aminadap, de à sè hwêy Ram,\nRam à sè hwêy Hesron, de à sè hwêy Pɛrɛs,\nPɛrɛs à sè hwêy Yuda,", "34": "de à sè hwêy Yakɔp,\nYakɔp à sè hwêy Yishak, de à sè hwêy Abraham,\nAbraham à sè hwêy Tɛra, de à sè hwêy Nahor,", "35": "Nahor à sè hwêy Sɛruk, de à sè hwêy Rɛyu,\nRɛyu à sè hwêy Pɛlɛk, de à sè hwêy Ɛbɛr,\nƐbɛr à sè hwêy Shela,", "36": "de à sè hwêy Kɛnan,\nKɛnan à sè hwêy Arfaksat, de à sè hwêy Shɛm,\nShɛm à sè hwêy Nowa, de à sè hwêy Lamɛk,", "37": "Lamɛk à sè hwêy Mɛtusɛla, de à sè hwêy Enok,\nEnok à sè hwêy Yarɛt, de à sè hwêy Mahalalel,\nMahalalɛl à sè hwêy Kɛnan,", "38": "de à sè hwêy Enos,\nEnos à sè hwêy Shɛt, de à sè hwêy Adam, de à sè hwêy Dagwi."}
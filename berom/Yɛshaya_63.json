{"1": "E wà à womo de a nusu yi e Ɛdɔm,\nyi e Bɔsra na berugu besinang zoyong ɛ?\nE wà a womo de a tɛ̀ berugu belis yɔ̀kyɔk,\ne kyè na gbɔng reto ɛ?\n“E me wɛ me ha rehâ necik,\nna reto de re sey bemat.”", "2": "Yaga sɛ́ de berugu belis mo ba senge,\nko berugu mo sede ve mwât farang nèy anap e kwɔ̂n piri mo ɛ?", "3": "“Ma ga farang nèy anap e kwɔn o nju hom,\nko e ji bemat o mwa, vit à winde á sè na me.\nMa farang nɛ e ji shom hom,\nko ma bɔrɔs nɛ na lashê yey hom.\nNshi mo na tabas e ra berugu hom,\nko na liring mwa berugu belis hom.", "4": "Yaga tûk talâ neves há sè e yey hom,\nko shêy fwôm viri hom ha ga pom.", "5": "Ma bɛrɛng, ko vit à mwât sɛ́lɛ,\nma lòlo bayis, ko vit à wo raa me,\nano vwɔ hom gwa nɔng me wɛng,\nko shom hom ya raa me.", "6": "Ma bɔrɔs bemat e ji shom hom,\nma bugut hɛn e ji lashê yey hom,\nko ma shushu nemi mɛn e vwel.”", "7": "Mê ha reha tsak tɛ̂ yey Dagwi Darwey,\nko mê somo hɛ,\nyaga mwa pyɛ́ de Dagwi Darwey a ga ra a wot,\nna gbɔng nerat mɛ vɔk na lɔ̂ Israyɛl,\nyi na toshô reyɔm mɛ,\nna nepyak tsak tɛ̂ yey mɛ.", "8": "Yaga a ye, “Mwin, yɛn a sé bemat hom,\nnèy de nê rów me wɛt,\nko a ga tɛ́ ɛ wo sey ɛn,", "9": "e mwâ reyɔm mɛn.\nA sé e tom hwak kɛ tom lagwi wɛt,\nko e yɛ̀ pyɛ mɛ.\nE ji tɛ̂ yey mɛ na nemwishish mɛ,\nyɛ pyɛ mɛ a viri hɛn.\nA jut ɛn e rak o ko a kyè na yɛn\nmwa nepɔlɔ̂ raane.", "10": "Ko yɛn a sogo a yɛ nehywɛ,\nyɛn a lashe yêy gabik mɛ hê jɛrɛ.\nAno a tɛ́ ɛ wo repugu mɛn,\nyɛ pyɛ mɛ a tó como na yɛn.", "11": "Ano yɛn a bare na nepɔlɔ̂ raane,\nna Mose mwât fwom mɛ,\nyɛ womo de a sey belêk vyēl mɛ\nyi e gworep á wɛ?\nYɛ womo de a tɛ̀ e ji mɛn\ngabik jɛrɛ mɛ mo á wɛ̀?", "12": "Yɛ womo de a tɛ̀ vwɔ̂ gbɔng nerat mɛ,\ngwo kyè e vwɔ yegê Mose,\nyɛ de a gas nshi mo e nuyel mɛn,\nna a sɛ̀ a tó mɛ reza nesheneshey.", "13": "A kyè na yɛn e gworep ciwil,\nsede dwa e hêy gbingiring, yɛn a tíi bol wɛt.", "14": "Sede berɔndɔng de ba kyè vɔk e nɛk,\ngabîk Dagwi Darwey ha nɔng ɛn pɔngɔ.\nAno hwà kyè na bemat mo,\nna hwo sɛ̀ a tó mo rezâ gbɔng nerat.”", "15": "Bɛrɛng det yi e lagwi na hwo di,\nyi e kwɔ̂n sangal mo hê jɛrɛ, hê gbɔng nerat.\nTɛ́ ngyɛ́k na gap mo ma hɛ ɛ?\nSímo tyɔng wɛt na toshô reyɔm mo ma hɛ ɛ?\nHwo ye bam à hot wɛt,", "16": "yaga hwà sé da mot.\nMwa ano de Abraham a yâng tɔk ot wɛt,\nko Israyɛl a yâng sey ot mwin wɛt.\nHwo wɛ à Dagwi Darwey, da mot,\nwo viri hot yimo yi e raane à reza mo.", "17": "Yaga sɛ́, à Dagwi Darwey,\nde hwó tɛ̀ wot a ye rɛng yi e begwong mo,\nko hwo tɛ̀ neyey mot gbarak,\nyaga na wot a wok bengyip mo wɛt ɛ?\nDoyo yaga bemât fwom mo,\nyére de ya sé pyɛ̂ nedanelɔ mo.", "18": "Bemat mo bá vɔk kwɔ̂n jɛrɛ mo jeng tyɔng,\nko a remo vê repugu mot ba ga bɔrɔs hɛ.", "19": "Wot a ga ros sede vemo de hwó re negwɔm e ra yɛn,\nkɛ vemo de be yila hɛn na reza mo wɛt."}
{"1": "Gawey e ra gbɔng repomo mo\nde ra ga lusha nemi pyak.\nRa kat ragas bɔs, ra sila na nezap pyɛ̂ jugu,\nna pyɛ́ detidetu de ba hashe.", "2": "Wet in betong! Wok in bezining de be taksal,\nbol bekyɛkyɛ̂ bedwa de be wus,\nbedwa de be kyɔ́rɔk,\nbekyɛkyɛ̂ bedwa de be kyě gyilsit!", "3": "Bemât comô bedwa ba yi na yol,\nbewal be tē bwerep,\nbebara be nɛp!\nNepyak bemat de ba kushu,\nna bagwɔ̂t bavin.\nBemat de ba ga kushu vit a basa,\nbe kyě tiris bol e ra vɛ!", "4": "Pyɛ́ yemo mwa ya sé yaga na be tabak mɛ̀ gbɔng repomô Nineve de ra sé sede devwes de wa sé zɛrɛ mo, ko wó hwɔlɔ bemat vey na wɛ na nezɛrɛ̂ nejwâng wɛ. Wá dɔnɔ yerê bemat jey na mɛlɛ̂m nu.", "5": "Dagwi Darwey, Dâ Jey Mwa a ye:\nMa sé wo repugu mo!\nMê hywɛrɛm hwo\nna me dura a yére bemat jey nekpimit mo,\nna bemât segwɔm jey be di rekyen mo arɔng.", "6": "Mê liring hwo na serwik,\nmê shɛgɛsh hwo,\nmê tɛ̀ hwo sè pyɛ byɛs.", "7": "Mwa vemo de ba di o bê ye lot,\nbê to ɛn na bama.\nYɛn ê ye, “Nineve wa ga tɛ́ ɛ barin.\nE wa de ê tosho wɛ arɛt?\nE wa de ê simo na a wɔrɔk wɛ ɛ?”", "8": "À Nineve, hwà dal Tebes, gbɔng repomô segwɔm Misra a? Ra vɔk Gwɔrɔt Nil de gwa gyep rɛ sede jwâ-pomo.", "9": "Etiyopya na Misra yɛn vɛ a gâp rɛ vit a yɛnɛ mo. Put na Libya ba sé e ji bavwel de ba ra gafiri na rɛ.", "10": "Mwa ano, ba re Tebes na como, ko ba hashe bemat o vɔk e de sesam. Ba tugut nèy rɛ, ba mɔbɔs nɛ̀ e kahɛ kwɔn. Ba masa sesek e ra begbɔng bemât rɛ na be jut ɛn sede besam, ko ba rɔgɔs hɛn na ngyang.", "11": "À Nineve, ê yang o bùrum sede mwât sefeng, ko hwô wɔ jama kwɔ̂n lɛrɛ na bemât repugu mo.", "12": "Nekwɔn dâl bemât como mo nê sè sede batin regwi de nèy o na ga vel — sede ba dugut cɔ́gɔt o, ko nèy o nê gabsa e nu mwat dugut o!", "13": "Bemât como mo ba sé sede beha, ko vit a pyɛ de ya dul vwel mo e nuyêl bemât repugu mo, yaga kya ha rɔda re becwang de ba tɛ̀ gàp e ri ruhup mo.", "14": "Vos in nshi gyam na be vey gwɔrɔ repomo min o na como! Gwɛ̌ lɔk in nekwɔn dal min na gap! Yong in bagat bwos — jut in cɔgɔ̂t lɔk o, ko luk in sebwos o!", "15": "Kya hê re in, bê wey na yin na wal e de como sede rawal.\nYin a ga gwɛsɛ nepyak min sede rawal.", "16": "Yin a vɔk bejik pyak sede netangacɛn e lagwi. Ko a remo, rawal o wa ga wuma babok wɛ, ko wa ga tele nedem wɛ.", "17": "Bemât nuyel min ba sé sede rewûk rawal, de re sangal e ra yép, jeng de jey ya sumal, ko jeng de gwi gwa ta, ko re sogo re kyè. Vit a mwat de e tɔk kwɔn de ra kyè vɔk ɛ.", "18": "À hwo Da vwel Asirya, begbɔng bemat mo ba sé nevwa, ko sana belek, bemat mo ba ga shara hɛn e ra beraku, ko vit a mwat de ê to tula hɛn.", "19": "Vit à pyɛ de yê tɛt nepêp ram mo — rê vel wɛt. Mwa bemat de bê wok rehâ wey na hwo ê yang ɛn yɔɔt, yaga hwà ga tak a yɛn mwa ding-ding."}
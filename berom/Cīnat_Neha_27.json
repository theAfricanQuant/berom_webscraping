{"1": "Hwo kwon dak ragey e ra nahwol wɛt,\nyaga hwà tɔk pyɛ de pɔlɔ hining hê vey mɛ wɛt.", "2": "Tik mwat hwak a somo hwo, ko hwo tó mō wɛt,\nkwɛnɛt, ko hwo na nu mō wɛt.", "3": "Gwofwa gwa sé dirik, ko bezɛk ba dal,\nko shôm tɔn ya dal ɛn mwa na nedirik.", "4": "Shom pep ya sé vyes, ya sé sede tɛmɛ-nshi,\nko wa e tɔk tumal a repugu ɛ?", "5": "Nduga gyong wɛshɛrɛk\ne ra tɛ̂ yey e lɛrɛ.", "6": "Baram yi na sâ yey mō ba sé tsak o,\nko kulâ wo repugu ha sé zɔng-reng.", "7": "Mwat de a ga sirik e bɛrɛng shok ya sé kis,\nko na womo de e wok vyong, kayɛ pyɛ kpashak ya ta.", "8": "Sede non de ka hala rɛngɛ kɛ,\na sé ano, na mwat de a hala lɔ mɛ.", "9": "Něy nesang hyɔɔlɔl ne tɛ̀ yey pyɛng,\nko sâ mwin a dal cɔgɔ̂t nesang hyɔɔlɔl.", "10": "Sa mō, na sâ da mō hwo ye waa a hɛn wɛt,\nko hwo kwon wɔ e lɔ gwa mō tuk de reyɔm ra sɛ̀ o wɛt.\nNduga mwat vwara wo bagat\ne ra gwa de a sé yikyik.", "11": "À hwey hom vɔk netsitsɛng na hwo pɛngɛ a me yey,\nyaga na me vɔk nû hanat a womo de e haras a me.", "12": "Mwât nehywɛ e di kya ko a lɛrɛ tó mɛ,\nko wo dunus e rimi hɛ zɔng, ko e nàra sɔ̂ reyɔm.", "13": "Mwat winde e vow na a tumal a kwɛnɛt e hwɔpɔ,\ngbing-gbing na be vɔk pyɛ́ mɛ e selek, sɛ̌ jeng de ba tala badu mo.", "14": "Mwat de e kyulsa sa mɛ na gbɔng fwɔ hywiinin nagasi,\nbê yang hɛ a môk gawey.", "15": "Sede rwâk kpam-magéy,\nano de hwâ shom na shɔ̂k jim a sé,", "16": "na hwo tɛ̀ ɛ a sǎ yuu, a dal na sé begelek be kaba gul,\nkɛ be gunung něy e vwɔ.", "17": "Bá he lɔ̌ ba,\nko mwat e masa yi na mumwɛ.", "18": "Womo de e gyenges retin regwi ê re nèy rɛ,\nko womo de e bɛrɛng dalɔ mɛ naka bê nɔng ɛ nerey.", "19": "Sede remo bayis na rezinâ bayis e nshi,\nano de yey mwat ye ra na yɛ.", "20": "Kwɔ̂n bevuvwel na wala be sang sirik wɛt,\nano, bayis mwasi be sang sirik nesheneshey wɛt.", "21": "Be mara dyam pyɛng na dyam shinang na kya,\nko hwó tɔk mwat yi na gwong de be somo hɛ.", "22": "To tɔn e lulum na rum sede pyɛ̂ yeneng,\nko mwa ano netɔn mɛ nê gas ɛn na yɛ wɛt.", "23": "Tɔk naka sangâl kara mō,\nko tɛ̀ nehywɛ mo na vyēl mō.", "24": "Nedanerey ne nára gbak-gbak wɛt,\nyaga kpin negwɔm wo sangal vɔk e mwa nezamang wɛt.", "25": "Jeng de sɔng gwa ga tɛ́ ɛ vit, ko pwas gwo turuk,\nko ba ga bang sehwêy beraku de ba ga yɛt.", "26": "Nèy vyēl pyɛng nê nɔngɔs berugu mō,\nko vyēl shi, dyâm sey cwɛl,", "27": "nevasal vyēl shi nê vey a hwo yaga pyɛ̂ re,\npyɛ̂ re yaga belɔ mō tanga behwông fwom mō."}
{"1": "“À yin BeBɛnyamin, tele hin vɔk e kwɔn dal\nyi e tê Yɛrusalɛm.\nPɛl in durum e Tekowa,\nna yin tɛ̀ sekyeng pyɛ dura e Bet-Hakɛrɛm.\nRezot re lulum e rwa bato,\nna gbɔng gawey arɔng.", "2": "Ma ga tyɛngrɛ Siyɔn\nna kwɔn sehwey de ha dal mwa na nerat.", "3": "Belek na kara vyēl mɛn bê vey hwo e ra kwɔn o,\nyɛn ê tɛ̀ bǔk mɛn bē gwɔrɔ mɛ hɛ,\nkawɛ e ji mɛn ê ye ngyɔk e dem de a simo.", "4": "Yong in yaga como e ra hɛ,\nsogo hin na wot a hwo hɛ e tê-gwi!\nGawey e ra wot, gwi gwa ga wɔ̂ wɔ,\nko necam nahywegelek na sé gwɛ̌ tɛ́ ɛn nelis.", "5": "Sogo hin, na wot a hwo hɛ naturuk,\nna wot a wey na nelɔ begwɔ̀m mɛn!”", "6": "Dagwi Darwey, Da Jey Mwa, a ye:\n“Tow in batin cɔ́gɔt hɛ!\nYong in pyɛ gang jwa gbɔng repomo Yɛrusalɛm.\nE hɛ de wot ê tabak,\nbé mɔt bemat zɔng e ji hɛ.", "7": "Sede remo de hwes gwo gyeng nshî gwɛ naka,\nano de Yɛrusalɛm wo gyenges neves wɛ arɔng.\nBe wokos reha yol na wey na pyɛ́ e ji hɛ,\nnerɔ na baram ba sé e ji hɛ kayɛ jeng.", "8": "À bemat Yɛrusalɛm, wok in túsa,\nka ano wɛt mê kyini hin,\nme tɛ̀ pomo mó he tɛ́ ɛ gbingiring,\ndem de vit a mwat de ê sangal ɛ.”", "9": "Dagwi Darwey, Da Jey Mwa a ye:\n“Kyě jama hin bagbat BeIsrayɛl\nsede remo de be jama bagbat nèy anap.\nRá sede mwat vos nèy anap\nde e to raa na vɔ mɛ, nelang de a ga kana vos.", "10": "Mê ha na me tusa beva\nna yɛn a bin wok ɛ?\nDi betong mɛn ba sé rip,\nyɛn e tɔk wet vɛ wɛt.\nHâ Dagwi Darwey ha sé a yɛn pyɛ byɛs,\nyɛn e wok nerat hɛ wɛt.", "11": "Yey hom ya sila na shom Dagwi Darwey,\nko me tɔk re nuyel na vɔk yɛ wɛt.\nShusha yɛ e ra nèy e nehyok,\nna e ra netula bewen arɔng.\nBê hashe beras na beha,\nmwa na bemakuk kpushuk.", "12": "Bê nɔng bemat behak nelɔ mɛn,\nhiri mɛn tanga beha mɛn arɔng.\nMê nára vwɔ̂ tabak hom\ne ra bemat vwel o.\nMe Dagwi Darwey ma ha ano.", "13": "Yi e swɛl o vɔk e rwey o mɛn,\nkawɛ e ji mɛn a vɔk cwey pyɔlɔ vyes.\nYi na zarap, vɔk na piris,\nkawɛ e ji mɛn e vɛ́sɛ bɔs.", "14": "Yɛn e rɔgɔs baram bemat hom yɛt wɛt,\nbe tē, ‘Netyang, kayɛ pyɛ ya sé tyang’,\nko vit a pyɛ de ya sé tyang.", "15": "Yɛn a ra pyɛ̂ rekyen,\nyɛn a ra pyɛ̂ byɛm-byɛm,\nko mwa ano, yɛn a vo rekyen wɛt,\nyɛn a wok neves râ pyɛ̂ byɛm-byɛm wɛt.\nYaga ano, yɛn ê gabsa\nsede vemo de ba ga gabsa arɔng,\ne jeng de mê tabak hɛn,\nko yɛn ê gabsa e jey arɔng.\nMe Dagwi Darwey ma ha ano.”", "16": "Dagwi Darwey a ye ngan:\n“Tumal hin e gasang gwong na yin bɛrɛng,\nko yin rangal gwong roso,\ne dem de gwa kwey ɛ, ko yin raa gwɛ,\nna yin a sɛ̀ a begabik min pɔngɔ.\nKo yɛn a ye: Wot ê raa gwɛ wɛt.", "17": "Ano arɔng, ma tɛ̀ a yin vê bɛrɛng nekanang.\nTē in naka na wûs durum!\nKo yɛn a ye: Wot ê tē naka wɛt.", "18": "Yaga ano, wok in, à yin yére bemat jey,\nna yin a tɔk, à yin regyɛng bemat,\npyɛ de yê té na yɛn.", "19": "À bemat jey, wok in, ma sé kyè wɔ vey na gawey e ra bemat,\nsede pyɔlɔ begwong beves de yɛn a yongos,\nyaga yɛn a tɛ̀ tong na neha hom wɛt,\nko e ra reha Badu hom, yɛn a ga ye zak à vɛ.", "20": "Nerat sɛ́ de pyɛ̂ nesang hyɔɔlɔl de be yis mɛ e Sheba na vɔk a me,\nkɛ pyɛ̂ nesang nerat yi e vwel yikyik ɛ?\nMe sey nɔrɔ yas de yin e rangas wɛt,\nkɛ nenɔrɔ de yin e nása, nɛ́ pɛngɛ a me yey wɛt.”", "21": "Yaga ano, Dagwi Darwey a ye:\n“Di, ma sé tɛ̀ e nuyel bemat vemo\npyɛ tiris bol de yɛn a tiris ɛ bol,\nbeda na nèy e dem o,\nmwat vwara na sa mɛ bê wey.”", "22": "Dagwi Darwey a ye:\n“Di, bemat ba sé kyè vey yi e vwel rwa bato,\nyere bemat jey ryey de ya sé yikyik\nya sé yóng ɛ yaga tô como.", "23": "Yɛn a ga hashe begbang na bebara,\nyɛn a sé beves sizɔng, vit a nemwishish,\nlulum mɛn ha sé sede hê gworep.\nYɛn e tele e ra bedwa,\nna yɔ̀m bemat como vɔk e de como\ne ra yin bemat Siyɔn!", "24": "Wot a ga wok reha mɛn,\nko vɔ mot ba ga tɛ́ ɛn gbɛrɛk,\nwot e ririm na rezot,\nna nepep yere ne hwâ tɔ.", "25": "Hwo kwon kyè wɔ e hey,\nkɛ hwo kyè e gwong wɛt,\nyaga wal wò repugu mo wo tē bwerep,\nba ga tɛ̀ a wot bengyip e kawɛ bak.”", "26": "Dagwi Darwey a yâng bemat mɛ,\n“Tɛ̀ in berugu sesin,\nna yin biring e fongol pwɛng,\nra in sesin yere hê hwey hining zɔng,\ntosho hin sizɔng,\nyaga womo de e kyè vey wey na yin,\nê hwo e ra yin pút.”", "27": "“À Yirmiya, ma ga tɛ̀ hwo sè\nmwat mára na wo yong bemat hom,\nyaga na hwo bin tɔk,\nna hwo mara begwong mɛn.", "28": "Yɛn a kú ɛn e de sogo nehywɛ,\nbe kyě kyè na sedusa.\nYɛn a sé gbarak sede dyam pama tanga dyam,\nmwa hɛn be ragas neves.", "29": "Begaruk mɛn be pɛsɛl kya mo na gap,\nkya mo he wey na dyam o,\nbe re nuyel na rugut o zɔng-reng,\nyaga gbàrak dyam o wo nusu wɛt.", "30": "Bê tang ɛn a gbàrak dyam pyɛng,\nyaga Dagwi Darwey a ga ye zak a hɛn.”"}
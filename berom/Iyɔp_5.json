{"1": "“À Iyɔp, yila kɛ mwat hwak ê hanat a hwo arɛt?\nE wɛ e ji bemat-lagwi de hwô doyo vɔk ɛ̀ na a wok o ɛ?", "2": "Mwin, rogôs shom e yey he wey na tɔn,\nrepugu re wey na womo de vit a netsitsɛng.", "3": "Me, tó hom ma ga di tɔn de a hwo yong sangal mɛ,\nko e ji jeng gawey ha hwo e lɔ mɛ.", "4": "Nèy mɛ ne sangal tyang wɛt,\nbe bunut ne, vit a mwat de e sey ɛn e vwɔ̂ shɔt.", "5": "Pyɛ̂ yeneng mɛ be wey mɛ e jeng vyong,\nbe tɔng mwa pyɛ de ya sɔ́sɔ̀k hɛ e serogo,\nbemât gananang be jama nedanerey mɛn.", "6": "Negbang ne vey yi e fongol wɛt,\nkɛ reyɔm re tulu yi e vwel wɛt.", "7": "Ba tɔ mwasi na a sɔ reyɔm\ntyɛng sede ba tɔ kim na a sogso e rak o.", "8": "Ka me, ma yang doyo vey na Dagwi,\nme wɔ na sesin hom na yɛ,", "9": "yɛ de e ra gbɔng pyɛ́ de be sang ngyɛgɛt yɛ wɛt,\npyɛ̂ langat de vit a yɛnɛ.", "10": "Yɛ de e nɔngɔ̂s jey rwak,\ne tɛ̀sɛ a hiri nshi.", "11": "E nɔng nerey na vemo de ba sé besɛl o,\nko e nɔng sɛlɛ na vê sesin.", "12": "E lashe pyɛ́ de bemât sekwɛl be yong na netsitsɛng neves,\nano be tɔk di wɛng e ra pyɛ́ de be ra wɛt.", "13": "Yɛ, e vos vê netsitsɛng na fwôm vɔ mɛn o,\nko e rigim vemo de be tsip pyɛ́.", "14": "Nagwi e sè a yɛn lwil,\ntê-gwi yɛn e mɔgɔm sede e nakabadem.", "15": "Ko Dagwi e sey vemo de vit a hɛn na mwât sɛlɛ,\ne sey bepɛng yi e vwɔ̂ vê paà neves na vê reto.", "16": "E tɛ̀ bepɛng be sɛt yey,\ne bang nenu bemat beves.", "17": "Ey, mwin, vê wɛng à vemo de Dagwi e gyong ɛn,\nhwo kwon byɛs Dagwi Wo Reto Mwa wɛt.", "18": "E ra hwâl baram de a tɛ̀ a hwo,\na mǎ hwo, ko na vwɔ mɛ ê tɛ̀ o tyang.", "19": "E sey o yi e reyɔm tyiimin,\ne hê taama pyɛ cak vyes ye ra o wɛt.", "20": "E séy ɛn yi e reku e jeng vyong,\ne sey neken mo yi e vwɔ̂ bemât como.", "21": "E lɛrɛ hwo yi e neha neves,\nhwô vɔk bengyip wéy wɛt.", "22": "Hwô shɛgɛsh e jeng wey na jeng vyong,\nhwô vɔk bengyip ngyāma wɛt.", "23": "Cāp mo yê vɔk bèkusha wɛt,\nhwô sangal tyang na ngyāma.", "24": "Ano kwong hwô sangal na yêy dyɛngɛ e lɔ mo,\nhwô basa pyɛ́ de hwà vɔk e kwara, hwô bidɛ pyɛ cak wɛt.", "25": "Hwô di yére mo ye sè pyak-pyak,\nko nèy mo sede sɔng e hey.", "26": "Hwô ba ku hwo sè rɔngɔl pwásak,\ntyɛng sede batô pyɛ̂ yeneng de be yɛt yɛ.", "27": "À Iyɔp, wot a ga tɔrɔng e ra pyɛ́ yemo,\nko ya sé tsak o. Wok, sey yɛ, yê sè a hwo nerat.”"}
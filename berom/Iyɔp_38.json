{"1": "E bama mo, Dagwi Darwey a hanat a Iyɔp yi e ji sombabos, a ye:", "2": "“E wa à wane de e lashe badu\nna neha de vit a ne na rato ɛ?", "3": "Rɔgɔs gyindi gak à rwas.\nMê ra a hwo rangal, ko hwo, hwô hanat a me.", "4": "Hwà sè e gwa jeng de ma bomo retîs jey arɛt?\nHa a me, sede hwà tɔk.", "5": "Wà a masa yɛ ɛ?\nHwà tɔk wɛt a?\nE wa arɔng de à wɔrɔ neyɛnɛ̂ yɛ ɛ?", "6": "E ra sé de ba bomo retis yɛ ɛ?\nKɛ e wa de a tɛ̀sɛ beta kwɔ̂ng jey o arɛt?", "7": "Jeng de netangacɛ̂n gasi na ga ra lwɛlɛ,\nbemat-lagwi mwa na mokla yaga yey pyɛng.", "8": "Wà de a tɛ̀ a gworep yɛnɛ\njeng de gwa ye gbuk yi e neciwil ɛ?", "9": "Mà bang gworep na bale sede gworugu,\nmà gunung gwɛ na lwil mwangalang.", "10": "Ma tɛ̀ a nɛ yɛnɛ̂ kwɔn de nê tɔk kwey wɛt,\nma tɛ̀ a nɛ dyâm báng na ri duk.", "11": "Ma ye, ‘Yɛnɛ̂ kwɔn de hwô tumal à hane, hwô kwey wɛt.\nE hwomo de bagung nshi mō vê dâk kaa, bê tumal.’", "12": "Iyɔp, hwà ga sang nɔng nu na gasi he ye gbey,\nkɛ hwô dura a rwa hwol gasi na he tɔk kwɔ̂n hɛ a?", "13": "Naturuk na sé rugu de gwo bang neyɛnɛ jey,\nhwô tɔk pat gworugu mó na bemat beves be tele a?", "14": "E rwa nagasi vwel he sege hɛ sede secwem e nɛ̂n to-kwɔng,\nsede rugu de ba sege a gwɛ būm.", "15": "Gwi gwo nusu gwo ro a bemat beves negbey,\nvɔ mɛn de be jut vɛ vɔk e rak o gwi gwo tɛ̀ vɛ gbɛrɛk.", "16": "Hwà ga sang yel e lwêl gworep a?\nHwà ga mara kwɛngɛl e ji neciwîl bèlûk gworep a?", "17": "Ba ga sang dura a hwo ri kwɔ̂n bevuvwel,\nkɛ hwà ga sang di rwî lwil mwangalang arɛt?", "18": "Hwà tɔk yɛnɛ̂ jey arɛt?\nHanat a me sede hwà tɔk mwa pyɛ́ yemo.", "19": "Gwong a gwɛ wɔ e kwɔn de negbey na sé ɛ?\nKo kwɔ̂n lwil ha sé e gwa ɛ?", "20": "Hwô tɔk jut ɛn wɔ e nedem mɛn,\nna hwo tɔk begwong wɔ e lɔ mɛn a?", "21": "Mwin, hwà tɔk yaga ba ga kana tɔ o e jeng o a re,\nko neshey mo na sé pyak!", "22": "Hwà ga sang yel e begban wut,\nkɛ hwà ga sang di begban fwala arɛt?", "23": "Ma tik yɛ yaga jeng reyɔm,\nna jeng jugu tanga como.", "24": "E gwɛ gwong de be gas negbey,\nkɛ kwɔn de gûl rak be shara gwɛ e ra jey arɛt?", "25": "Wa a cing bakang de rwak wa sɛ̀ begwong kweres,\ntanga gwông taksal gbara arɔng ɛ?", "26": "Wa a tɛ̀ rwak e vwel de vit a bemat,\ntanga e hêy gbingiring de pyɛ ya sé ɛ wɛt ɛ?", "27": "Wa a nɔ̂ng rwak vwel hwogot\nna wo tɛ̀ sɔng gwo tulu ɛ?", "28": "Rwak wa vɔk da\nkɛ e wa de a tɛ̀ mwɛngɛ gwo hwo ɛ?", "29": "Yi e jîm wa de fwala gwa yi ɛ?\nKo e wa de a tɔ wut ɛ?", "30": "Nshi na rɔgɔs hɛn gbarak sede beta,\nko gworep gwa tɛ́ ɛ kashalang.", "31": "Hwô kyɛm hwo rɔgɔs lɔ-gyɛng-netangacɛn,\nkɛ hwo viri ngyâng-mwât-jamâ nɛ a?", "32": "Hwô kyɛm hwo vey na netangacɛn e jeng nɛ,\nkɛ hwo viri netangacɛn de na sé sede rôn hôw cap berɔndɔng a?", "33": "Hwà tɔk badu lagwi a?\nHwô tɔk, e sɛ́ de ya wuna vɛ na negwɔm jey arɛt?", "34": "Hwô tɔk tomo na hwo nɔ̂ng bale nu\nna be rop rwak de wô bang o arɛt?", "35": "Hwô tɔk tomo nedɛbɛt ne kyè,\nna ne toyo ne yang o ‘Wot à vemo a?’", "36": "E wa de e nɔ̂ng bale netsitsɛng\nkɛ a nɔ̂ng wut tɔk ɛ?", "37": "Wa e tɔk bara bale yi na netsitsɛng mɛ,\nkɛ e wa de e shusha nshî betsûng lagwi ɛ?", "38": "Jeng de fongol gwo biring\ngwo wɔ̀ tula hɛ e dem hining gying.", "39": "Hwô tɔk ra jamâ pyɛ́ yaga gukum,\nkɛ hwo nɔ̂ng nèy gukum pyɛ́ ye vey a nɛ,", "40": "jeng de na sé wɛrɛn e tara mɛn a?", "41": "E wa e nɔngɔ̂s gwohwak pyɛ́,\njeng de nèy gwɛ ne tosho na Dagwi,\nnà sé rini e de jamâ pyɛ̂ re ɛ?”"}
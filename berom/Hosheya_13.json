{"1": "Raane e jeng de yerê Ɛfrayim yá hanat\nko bwang BeIsrayɛl bá tɛ̀ bengyip.\nYɛn á nɔ̂ng Ɛfrayim nerey.\nKo mwa ano bá gang ɛ na shɔt yi na sâp ci Baal, ko a ku.", "2": "A remo yɛn a sé re nuyel na ragas banɛn.\nYɛn e yongos cī na dyam shinang,\nyɛn e yong yɛ̄ na sekwɛl sizɔng,\npyɛ́ de bemât fwôm vwɔ ba yong.\nYɛn e yâng bemat o, “Nára hin a yɛ nɔrɔ̂ mwat!”\nYɛn e manas ranang na cī mus.", "3": "Yaga ano, bemat o bê kwey sede wut wo bop nagasi,\nkɛ sede mwɛngɛ de gwo tanga sogo dey.\nYɛn e kwey sede byɛmɛ de gul gwo pɛsɛl yɛ e gazu,\nkɛ sede sekyeng yi e vu-kya.", "4": "Ma sé Dagwi Darwey, Dagwi min,\nma pat in yi e vwêl Misra.\nYin a vɔk Dagwi hwak wɛt, sɛ̌ me.\nVit à mwât sey hwak sɛ̌ me.", "5": "Ma bɛrɛng hin naka e hey,\ne vwel de ha hworok na nevît rwak.", "6": "Ko e jeng de yin a yel e vwel rat o,\nyin a sirik na pyɛ́,\nyin a hwo dak kaa,\nko yin a ye bam à me.", "7": "Yaga ano, mê sè a yin sede gukum,\nmê waba me e gwong min sede cwey na me gyeng in.", "8": "Mê hwo e ra yin sede beyar de ba ga hashe nèy wɛ,\nko mê hama rebek min,\nmê re in sede gukum.\nMê cɛgɛt hin sede ngyāma vyes.", "9": "Mê wey na yin, à yin BeIsrayɛl!\nE wa de ê sɛlɛ hin bet ɛ?", "10": "Yin vemo de yin á ra won, yin á ye,\n“Nɔng ot gbɔng gwɔ̀m na bemât nuyel.”\nA remo gbɔng gwɔ̀m min á wɛ de ê sey in ɛ?\nBemât nuyêl mwa bapomo min a vɛ de bê gyep in ɛ?", "11": "E ji shom, ma nɔng in gbɔng gwɔ̀m,\nko e ji shom ma to pat ɛ arɔng.", "12": "Ba ga jɛk banɛ̂n Ɛfrayim,\nko ba ga wɔ̀ tik vɛ naka.", "13": "E jeng nepêp tɔ,\na sé hwey sana netsitsɛng —\na kyɛ́ ɛ nà nusu yi e jim o.", "14": "Mê viri hɛn yi e retô kwɔ̂n bevuvwel.\nMê viri hɛn yi e retô reku.\nÀ reku tumbang mo à wɛ arɛt?\nÀ sak, kwɔ̂n wey mo à hɛ ɛ?\nMê wok nemwishish mo wɛt.", "15": "Mwa ano de Israyɛl a sé karak sede sere,\nme, Dagwi Darwey mê tomo na gûl rak pwep yi e hêy gbingiring.\nKo gwo tɛ̀ lel nshi na hes mɛn be ye jɔng,\nbê hashe mwa pyɛ́ ryat yi e begban mɛn.", "16": "Bemât Samariya bê jut pyɔlɔ̂ banɛn mɛn,\nyaga yɛn a ga sogo a Dagwi mɛn na nehywɛ.\nBê wey na bemat mɛ na wal,\nbê lagam nèy mɛn e vwel,\nko be vugus beha mɛn de ba vɔk nejim."}
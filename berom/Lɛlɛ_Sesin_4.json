{"1": "Di dyam shinang de yá kana nɛp,\nceles dyam shinang ya ga tɛ́ ɛ dìlim!\nBeta berat ba ga shara hɛn kpɛɛ,\ne tô kahɛ hyok.", "2": "Bewen Siyɔn bá sè a wot berat sizɔng,\nsede dyam shinang,\nko a remo be teshe na yɛn,\nsede nerwey secwem, fwôm vwɔ mwat.", "3": "Nevu-hey mwa ne nɔngɔs nèy mɛn\nnevasal na ne ras mɛ,\nko bemat hom ba ga tɛ́ ɛn beves,\nsede bengyuwa de be teshe na nèy mɛn e hey gbingiring.", "4": "Be halsa nèy mɛn ne kushu\nna vyong tanga yey hwɔshɔ,\nnèy ne ra won pyɛ̂ re\nde vit a mwat de ê nɔng ɛn.", "5": "Bemat de bá re pyɛ̂ gananang\nbe kushu na vyong e nehyok.\nVemo de ba ras ɛn na nedanerey,\nbe kyě jama pyɛ́ e bagwɔt fongol.", "6": "Tábak bemat hom ha dal\nhê bemat Sɔdɔm\nde gawey há hwo e ra yɛn gobok,\nsana ra ɛn na vwɔ.", "7": "Nèy gwɔ̀m mɛn ná sè haalal, ná dal nemuk-fwala,\nná dal nevasal na nepɛng.\nBabek nɛ bá sè basinang hyul-hyul, ba dal koral,\nsetot mɛn sá nɛp sede dyéngere safir.", "8": "A remo bayis mɛn ba dal hwalang na nesit,\nbe tɔk ɛn e nehyok wɛt,\nrehwo rebek mɛn ra ga gunus hɛ e ra bekup o,\nra ga hworok sede kpɔk cɔgɔt.", "9": "Vê yey pyɛng a vemo de ba kushu na bewal como,\ne ra vemo de vyong ya kulsa hɛn.\nVemo de neken mɛn na tɛrɛ hɛn vit,\nba shim ɛn pyɛ̂ hwiri.", "10": "Beha berat ba kyé nèy mɛn\nna vɔ mɛn,\npyɛ̂ re mɛn à yane,\ne jeng de bá wey na bemat hom.", "11": "Dagwi Darwey a hala shom mɛ e ra yɛn,\na shusha shom me vyes sizɔng.\nA dak kya e Siyɔn,\nko ha re wɛ mwa vɔk e tis o.", "12": "Begwɔ̀m jey bá sey tsak o wɛt,\nkɛ behak e ji bemat sangal e jey, wɔgɔ,\nbemat repugu, kɛ bemat beves, bê sang yel\ne ruhup Yɛrusalɛm.", "13": "Pyɛ́ mó ya té yi na banɛn bezarap Dagwi,\nna neves bepiris mɛ arɔng,\nde yɛn á lusha nemi vê cik,\ne tê gbɔng repomo mo.", "14": "Yɛn a kyě gǎ e nehyok\nde na ga tɛ́ ɛn ligis na nemi.\nYi ano, vit a mwat de a simo,\na ra berugu mɛn.", "15": "Bemat ba gbɔ ba tang ɛn,\n“Kyè in e jey! Yin a ga tɛ́ in ligis!\nYin ra ot wɛt!”\nAno yɛn a tɛ́ ɛn bemât tele, be kyě gǎ,\nyére bemat jey ya kyě ha e ra yɛn wɔgɔ,\n“Tyɔng tyɔng wɛt, yɛn ê to sǎ e ngamo wɛt.”", "16": "Dagwi Darwey pyɛ mɛ a shara hɛn,\nê to bɛrɛng hɛn naka wɛt.\nBa to nɔ̂ng bepiris nerey wɛt,\nyɛn a to tē naka na bemakuk arɔng wɛt.", "17": "Bayis mot ba ga ruru\nna lolo zɔng-reng e de jamâ sɛlɛ.\nWot a lolo bayis tyɔng wɛt\ne ra yere bemat jey de yê tɔk sey ot wɛt.", "18": "Ba raa nekyɔ̌n bol mot,\nyaga ano wot a tɔk kyě kyè e nehyok mot wɛt.\nYɛnɛ mot ha ga pom,\njeng mot ya ga tala hɛ.", "19": "Bemat de ba rùnus hot ba dal kim\nde wo sogo e gwi na nèdey.\nYɛn a hwo e ra wot e beraku,\nyɛn a gyeng ot e waba e hey.", "20": "Yɛ de wot a tɛ̀ gap mot e ra yɛ,\nyɛ de Dagwi Darwey a ga kasa, a ga gaba e segun mɛn.\nYɛ de wot a ha e ra yɛ wɔgɔ,\n“Wot ê sangal e nɛ̂n necam mɛ e tê yére bemat jey.”", "21": "Shɛgɛsh hin, na yin vɔk yey pyɛng, à yin BeƐdɔm,\nyin de yin a sangal e vwel Us.\nRezot min re kyè vey arɔng,\nyin ê feng siring, ko yin ê hywɛrɛm hin.", "22": "À yin bemat Siyɔn, ba ga tala tabak banɛn min.\nDagwi ê re nuyel na tik in e ji sesam wɛt.\nKo yin BeƐdɔm, ê tabak banɛn min,\nê wuma banɛn min ngwɛnjɛng!"}
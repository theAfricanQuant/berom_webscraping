{"1": "Jeng yɛnɛ mo ye kyè vey,\nraku de ba lɔk ɛ̀ Gbɔng Duk Re Fongôl Dagwi Darwey\nwô sè gak, wô dal bwang o mwa e rak o,\nwô nusu kyɛrɛng e ra bwang berahwol mwa.\nYére bemat jey mwa yê dɔng vɔk ɛ.", "2": "Ko yére bemat jey yê vey ko yê ye:\n“Tik na wot a tút vɔk e rakû Dagwi Darwey,\nvɔk e Gbɔng Duk Re Fongôl Dagwî Israyɛl,\nna yɛ a basa a wot begwong mɛ,\nna wot a bin kyè e ji vɛ.”\nYaga Badu bé yi e Siyɔn,\nko hâ Dagwi Darwey yi e Yɛrusalɛm.", "3": "Ê gas shɔt e tê yére bemat jey pyak,\nko ê tabak yére bemat yê gap, yê yikyik,\nYɛ̂n ê hashe bewal mɛn be turu mɛ ròn\nko bebara mɛn be turu mɛ bebǎ bwal.\nYere bemat jey yê sang to wɔ̂ como na bemɛn wɛt,\nbê sang to masa râ como wɛt.", "4": "Ko kawɛ e ji mɛn ê sangal e nɛ̂n batîn anap mɛ na e nɛ̂n batîn regwi mɛ,\nko vit a mwat de ê nɔ́ng ɛn bengyip.\nYaga Dagwi Darwey, Da Jey Mwa a ha ano.", "5": "Yaga mwa yére bemat ye kyè,\nkayɛ̄ mo ye raa cī yɛ̄,\nko wot ê kyè, wot ê raa Dagwi Darwey,\nDagwi mot nesheneshey.", "6": "Dagwi Darwey a ye,\n“E jeng o, mê tula vemo de be yɔmɔng,\nna me jama vemo de ba ga kyě ró ɛn e jey,\nna vemo de ma tak a yɛn reyɔm.", "7": "Vê yɔmɔng mê tɛ̀ ɛn be sè bwang vemo de ba dal,\nko vemo de ba ró ɛn e jey, bê tɛ̀ ɛn yere bemat jey ye gap,\nko Dagwi Darwey ê re negwɔm e ra yɛn e Raku Siyɔn\nyi e remo vɔk e neshey gbak-gbak.", "8": "Ko hwo, à Yɛrusalɛm, sede tyɔ̌n bɛrɛng tyīmit,\nrahwôl lɔ gwɔ̀m Siyɔn,\nbê to toyo a hwo na negwɔm mo ne raane,\nna retô lɔ gwɔ̀m Yɛrusalɛm.", "9": "Yaga sɛ́ de yin e tosho a remo ɛ?\nYin a vɔk gwɔ̀m wɛt a?\nMwât vos a yin badu a ga wey,\nde yin e ririm na nepep sede hwā de ê tɔ a?", "10": "À yin bemât Siyɔn, yin ê tsip in ko yin ê rus,\nsede hwā de jîm tɔ ya kaba hɛ.\nYaga a remo yin ê nusu yi e gbɔng repomo mo,\nna yin a ye ngyɔk e hey.\nYin ê wɔ e Babilɔn.\nE hwomo bê sey ɛ̀ hin,\ne hwomo Dagwi Darwey ê viri hin yi e vɔ vê repugu min.", "11": "A remo yére bemat jey pyak\nya ga tula hɛ e ra yin,\nYe tē, ‘Tik na wot tɛ̀ ɛ ligis,\nko tik na wot a tɛ̀ bayis mot e ra Siyɔn.’", "12": "Ko yɛn a tɔk barê yêy Dagwi Darwey wɛt,\nyɛn a tɔk pyɛ de a ga yong wɛt,\na ga tula hɛn sede bakus e gazu.", "13": "Sogo hin na yin a dak pyɛ́ mo,\nà yin bemât Siyɔn.\nYaga mê tɛ̀ ngwɛngɛ mo gwo sè dyam,\nko bekwǒk bol mo be sè dyam pama,\nhwô dak yére bemat jey pyak cɛk o cɛk o,\nko hwô tik pyɛ̂ jugu mɛn jaram yaga Dagwi Darwey,\npyɛ̂ nedanerey mɛn yaga Darwey wo jey mwa.”"}
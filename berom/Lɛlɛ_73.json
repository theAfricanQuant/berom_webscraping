{"1": "Mwin, Dagwi e dura a BeIsrayɛl nerat,\na kat mɛ vemo de neyey mɛn na sé haalal.", "2": "Ko mwa ano, ma ga ye me ye waa à Dagwi,\nbwang o tyɔng na me tik nà tɛ̀ gap e ra yɛ.", "3": "Yaga ma di bemat beves be re nuyel,\nbe dak kaa, ko ma bɛɛ hɛn ves.", "4": "Be wok royô pyɛ cak wɛt,\nba sé fwerep à hɛn.", "5": "Yɛn a vɔk bɔrɔk sede bwâng bemat wɛt,\npyɛ cak ye tak a yɛn sede bwâng bemasi wɛt.", "6": "Tôs bato mɛn ha ga tɛ́ ɛ a yɛn pyɛ tɔrɔ,\ndâk kaa ha ga tɛ́ ɛ a yɛn pyɛ̂ re.", "7": "Ba mɔsɔ, yéneng bayis mɛn ya ga nusu sul,\nba sê bûm barê yông neves vit à yɛnɛ.", "8": "Be shɛgɛsh shɛgɛsh byɛ̂s behak, be ha há ves,\nyɛn e dak kaa, ko be ha neha shisâ bemat.", "9": "Be ha sede ba yi e lagwi,\nsede yɛn vɛ ba vɔk jey.", "10": "Ko bemat ba sé raa bama mɛn,\nbe paa bayis, be wuma nenu, be wok ɛn.", "11": "Ko bemat beves o be tē, “Dagwi a tɔk ɛ̀ pyɛ cak wɛt.\nYɛ de a sé e hwomo,\nê tɔk pyɛ cak de ye té e ngamo a?”", "12": "Ano de bemat beves ba sé:\nbe gwɛsɛ yele mɛn, ko vit a pyɛ de ye sɛ̀ ɛn.", "13": "À Dagwi, a sé zɔng de ma gyeng to hom haalal a?\nDe ma gunung vwɔ hom jaram arɛt?", "14": "Negasi e ra negasi mɛ sɔ reyɔm,\nkahɛ tuk he vey a me na yɔ́m pas.", "15": "Ka ma bare, na me ha sede yɛn de be ha,\nka ma yang gas cáng na mwa vemo de ba sé bemat mō.", "16": "Ma ye ngyɛ́k, na me tɔk pyɛ́ yemo mo,\nko ya sé a me negbang sizɔng!", "17": "Á sè e jeng de ma yel e duk re a hwo fongol zɔng,\nde ma de tɔk pyɛ de yê sɛ̀ vê neves.", "18": "Mwin, hwô tɛ̀ ɛn e vwêl tɔlɔt,\nhwô ro ɛn vɔk e kwɔn de bê wey.", "19": "E ji jeng jining, bê pere wey na yɛn,\nyɛnɛ mɛn hê se e gwông bengyip.", "20": "À Dagwi, jeng de hwô sogo, bê ye bit,\nsede negwi de mwat e ye bam jeng de a sene.", "21": "A raane, yey hom yá reneng,\nnehywɛ hom ná nusu yi e ji hom.", "22": "Ma tɛ́ me tɔn, vit a netsitsɛng,\nma sè sede ngyama e nuyel mō.", "23": "Ko mwa ano, ma sè tanga hwo kayɛ jeng,\nhwà kaba vwɔ yege hom.", "24": "Hwó kyè na me, hwó basa a me badu mō,\nko e bama mo, hwô sey me e lɔ̂ gbɔng nerey mō.", "25": "Wa de ma vɔk e hwomo e lagwi ɛ? Sɛ̌ hwo zɔng,\nko e ngamo e jey, hwo wɛ zɔng de me wok cwey mō.", "26": "Rebek hom na yey hom bê radɛ hɛn,\nko hwo, à Dagwi, hwà sé gap hom,\nhwà sé a me sede nàp hom gbak-gbak.", "27": "Mwin, vemo de ba sé yikyik na hwo bê wey,\nhwô wey na mwa vemo de ba toyo na bama.", "28": "Ko me à me, a dal a me na nerat na me sangal bagat na hwo.\nMa tɛ̀ gap hom e ra hwo, à Darwey, Dagwi Darwey,\nko mê ha hâ tomong mō mwa."}
{"1": "Netsitsɛng na sé yila wɛt a?\nTɔ́k-tsik he gbɔ na fwɔ ngyat rê?", "2": "E berak berahwol,\ne gasâng gwòng e tumal,", "3": "e bahagat ri e nuyêl repomo,\ne tumal e rwi yel a sé yishi na gbɔng fwɔ.", "4": "E tē, “Me yila hin à beras,\nko tosho hom ha sé wɔ na bemasi.", "5": "À yin vê dunus masa hin nehywɛ râ pyɛ́,\nà yin betɔn, tɛ̀ in nehywɛ.", "6": "Wet betong, ma sé kyè wɔ̀ ha pyɛ́ ryey o,\npyɛ́ de ya sé tyɛng yê nusu yi e nu hom,", "7": "mê ha tsak o,\npyɛ́ vyes ya sé pyɛ byɛm-byɛm na me.", "8": "Mwa neha hom na sé tɛk,\nvit a pyɛ de ya sé gwɔrɔdɔk kɛ wek e yɛ̄.", "9": "Mwa yɛ ya sé cik na womo de a vɔk tɔ́k-tsik,\nko tyɛng na vemo de be sɛsɛm tɔk.", "10": "Sey basa hom e ra dyam pyɛng,\nko tɔ́k e ra kasâ celes dyam shinang,", "11": "yaga netsitsɛng na dal dyéngere ryat,\nko mwa pyɛ de hwô wok cwey yɛ bê tyɛngrɛ na nɛ wɛt.", "12": "Me, netsitsɛng, ma sangal tanga nehywɛ râ pyɛ́,\nma sɛ̀ yi na nehywɛ ha.", "13": "Sâp Dagwi Darwey hɛ a kyɛ́ ɛ pyɛ́ vyes.\nMe kyɛ́ me dâk kaa na paà kwas,\nme kyɛ́ me begwong beves na neha kwɛlɛng.", "14": "Me tɔk vo redu, na gwông râ pyɛ́ naka,\nma vɔk tɔ́k-tsik, ma vɔk gap.", "15": "Yi na me begbɔng begwɔ̀m be re negwɔm,\nko bemat nuyel be nɔng badu tyɛng.", "16": "Yi na me begwɔ̀m be re negwɔm,\nbemakuk be gas badu e jey.", "17": "Me tɛ̀ yey na vemo de be tɛ̀ yey na me,\nko vemo de be jama me na té ngyɛ́k be sɛ̀ me.", "18": "Nedanerey na gbɔng nerey na sé na me,\nyele na rê nuyel vit à yɛnɛ.", "19": "Pyɔlɔ hom ya dal dyam shinang, ya dal celes dyam shinang\npyɛ de be sɛ̀ na me ya dal dyam pyɛng ryat.", "20": "Me kyè e begwong necik,\ne begwong gas badu e tē,", "21": "me nɔ̂ng vemo nedanerey de ba tɛ̀ yey na me,\nko me sila begban mɛn.", "22": "Dagwi Darwey a yong me e pɛrɛ̂ fwom mɛ,\nwo pɛrɛ mo e ji tomong de a ra yimo raane.", "23": "Yimo raane Dagwi Darwey a yong me,\ngyam na a hwo yong jey.", "24": "Ba vey na me, jeng o vit a berep,\nvit a lel de be dɔng nshi.", "25": "Gyam na a tɛ̀ beraku a yong me,\nbē rɔngɔl nà tɛ̀ berahwol, ba ga vey na me,", "26": "gyam a sè rɔngɔl nà yong jey na hey,\nkɛ fongol gwo mɛsɛng o e jey.", "27": "Jeng de a tɛ̀ lagwi ma sè e hwomo,\nna jeng de a wɔrɔ yɛnɛ̂ gworep,", "28": "jeng de a tɛ̀ bale e lagwi,\nna jeng de a tɛ̀ lel nshi e gworep,", "29": "na jeng de a tɛ̀ a nshî berep yɛnɛ̂ nɛ̀,\nano nshi nê gyili vonu mɛ wɛt,\njeng de a bomo retîs jey,", "30": "me netsitsɛng ma sé e hagat mɛ sede mwât fwom mɛ,\nko kahɛ tuk ma sé yey mɛ,\nkayɛ jeng ma vɔk yey pyɛng na fwom mɛ,", "31": "ma ra yey pyɛng na bemât sangal e jey mwa,\nyey pɛngɛ na bemasi.", "32": "A yin nèy hom wet in betong na me,\nvê wɛng a vemo de be gyeng begwong hom,", "33": "wok in gyong hom na yin vɔk netsitsɛng,\nko yin kyɛ́ in hɛ wɛt.", "34": "Wo wɛng a womo de e wet betong na me,\nkahɛ tuk e bɛrɛng nekanang e lɔ hom,\ne gyeng e hagat ri mo.", "35": "Yɛ womo de a sɛ̀ me a ga sɛ̀ neken,\nko e sɛ̀ nemi nepɛng na Dagwi Darwey,", "36": "ko womo de a bidɛ mɛ, a ga mǎ hɛ,\nmwa vemo de be kyɛ́ ɛn me be tɛ̀ yey na reku.”"}
{"1": "Ma ga tik e yey hom, mê tē naka,\nna me kwon ra renɛn yi na neha hom wɛt.\nMê bang nu hom yuu,\njeng de bemat beves ba sé bagat.", "2": "Ma saa yuu sana hanat pyɛ cak,\nko ha sɛlɛ me wɛt.\nYɔ́m hom he gwɛsɛ hɛ sedesi.", "3": "Yey hom ya sila na bɔrɔk,\na sé sede kya he re me,\nko ma hwo hanat, ma ye,", "4": "“À Dagwi Darwey, dura a me jeng de neken hom nê tala hɛ,\ntik na me tɔk bwang nepɔlɔ de na rɔngɔl ɛ.\nAno de mê tɔk kejeng de ka tɛt a me.", "5": "Di, neken de hwà nɔng me, mê pɔl ba wɛt,\nnepyak nepɔlɔ hom na sé a hwo pyɛ wɛt.\nMwin, nekên mwasi na sé sede nesong zɔng,", "6": "ne vey, ne tala hɛ sede rezina.\nMwa ano de e tē gàk e pyɛ́ pyak, ko ya sé yapyi zɔng.\nE kuyɛ e de tulâ yas, ko a tɔk kɛ e wa de ê vɔk yɛ wɛt.", "7": "“Ko sɛ̌ a remo, à Darwey, sɛ́ yɛ de me sɛt ɛ yey ɛ?\nA sé e ra hwo de me tɛ̀ gap!", "8": "Sey me yi e banɛn hom mwa!\nHwo tik vemo de be gyeng ha mō wɛt be byɛs me wɛt.", "9": "Ma rɔda sǎ yuu, mê ye pyɛ cak wɛt,\nyaga e hwo wɛ de hwà tɛ̀, ma sé sɔ reyɔm ano.", "10": "Tik tabak me!\nMa ga tɛ́ me hywiri yaga nɔrɔs vwɔ mō.", "11": "“Hwó tabak ko hwó gyong bemasi yaga banɛn mɛn,\nhwó wey na pyɛ́ de ba dal na tɛ̂ yey na yɛ,\nsede kǔt de gwo lashe pyɛ́.\nMwin, neken mwasi na sé sede nesong zɔng.", "12": "“À Dagwi Darwey, wok won hom,\nwet betong na sesin hom!\nHwo tik, na me tosho wɛt, vey na hwo sɛlɛ me.\nMa sé kwɛnɛt mō, ma sé sangâl rekyen,\nsede remo de bedabeda mot bà kana sè.", "13": "Tik bɛɛ me muu, na me to vɔk yey pyɛng\ngyam na me kyè, me to me ba se wɛt.”"}
{"1": "Neha siitit ne Gbɔng Gwɔ̀m Lɛmwɛl a nemo ngan,\nnemo de neng-gwɔ mɛ a basa a yɛ:", "2": "E sɛ́ a hwey hom ɛ? E sɛ́ de hwó ra, a hwêy lāgey hom ɛ?\nÀ hwey de ma ra won na Dagwi ɛ!", "3": "Hwo kwon lashe gap mō na beha wɛt!\nBa ga wey na begbɔng begwɔ̀m.\nHwo kwon wey na dyam mō e ra yɛn wɛt!", "4": "À Lɛmwɛl, a jam na begbɔng begwɔ̀m be sɔ nshi anap\nkɛ begwɔ̀m be vɔk cwey siring wɛt!", "5": "Ka ba sɔ bê ye bam na badu,\nko bê doyo tsak o, be midra a bepɛng.", "6": "Hala siring na vemo de ba sé e gwong reku,\nko nshi anap na vemo de be wok reyɔm.", "7": "Tik na yɛn a sɔ na be ye bam à nepɛng mɛn,\nko bê bare na reyɔm mɛn wɛt.", "8": "Hanat na hwo sɛlɛ vemo de vit a lêm há,\nyaga pyɛ vemo de ba hala hɛn gbingiring.", "9": "Hanat na hwo gas badu na necik,\ngyeng pyɛ́ de ya sé yê pwɛng na vê bidɛ.", "10": "A sé negban na be sɛ̀ hwâ negwɔn nerat!\nA dal dyéngere ryat.", "11": "Rwas mɛ e tɛ̀ gap mɛ e ra yɛ,\nê bidɛ pyɔlɔ wɛt.", "12": "Hwā mo e ra a yɛ pyɛ́ ryat, ko vyes wɛt,\nmwa neyɛnɛ neken mɛ.", "13": "E jama wuulu na toro,\nko e ra fwom mɛ na yey pyɛng.", "14": "A sé sede bedwa-nshi ve nejik,\ne vɛ̀sɛ na pyɛ̂ re mɛ yikyik.", "15": "E sogo bwang túruk gwo sé rɔngɔl,\ne nɔ̂ng belɔ mɛ pyɛ̂ re,\nko e gas a behwóng mɛ fwom.", "16": "E bɛrɛng cap naka ko a sey yɛ,\nko dyām de e sɛ̀, e yong mɛ bwî anap.", "17": "E rɔgɔs wit mɛ na gap,\nko e lɔk bato-vɔ mɛ.", "18": "A tɔk pyɛ̂ nejik mɛ ya vɔk pyɔlɔ,\nkywa-kya mɛ gwo ku wɛt mwa turuk.", "19": "E tabas shwêy wuulu mɛ pyɛ mɛ,\ne lɔk berugu na vɔ mɛ.", "20": "E viri vwɔ mɛ vɔk na bepɛng,\nvɔ mɛ be wul na vê jama sɛlɛ.", "21": "E ka sap neyɔɔtɔt yaga belɔ mɛ wɛt,\nyaga mwa belɔ mɛ ba vɔk berugû gul.", "22": "E yóng a tó mɛ pyɛ lasha e gwat,\ne tɛ̀sɛ berugû linen de ba sé zwey.", "23": "Be tɔk rwas mɛ e ruhûp repomo,\nde e sangal e ji bemakuk vwel o.", "24": "E lɔkɔs berugû linen ko a rɛsɛl vɛ,\ne tomsal na begyindi wɔ na bejik.", "25": "E tɛ̀ gap na nerey sede berugu mɛ,\ne ba shɛgɛsh e jeng de ye kyè vey.", "26": "E ha neha netsitsɛng,\nko e basa tsak tɛ̂ yey.", "27": "E tē naka na begwông belɔ mɛ,\nko e re pyɛ́ naka, a sé rɛs wɛt.", "28": "Nèy mɛ ne sogo ko ne yang ɛ, à wò wɛng,\nrwas mɛ e somo hɛ arɔng, e tē:", "29": "“Beha pyak ba ga ra naka sizɔng,\nko hwà dal ɛn mwa.”", "30": "Hwɔtɔ̂ nehywɛ he kwɛlɛng, ko nezɛrɛ na sé yapyi,\nko sómo hé jama hwā de e sap Dagwi Darwey.", "31": "Be nɔng ɛ nèy cɔ́gɔt ré, nè fwôm vɔ mɛ,\ntik be somo hɛ e ruhup repomo yaga fwom de a ra!"}
{"1": "À Dagwi Darwey, yaga sɛ́ de hwà sé yikyik ɛ?\nYaga sɛ́ de hwà lɛrɛ hwo e jeng reyɔm ɛ?", "2": "Bemat beves, vit a rekyen, be tik bepɛng be wɔt nesong wɛt.\nTik na be hwo e ji segun mɛn de ba rene!", "3": "Vê neves be dak gèy yaga cwey pyɛ̂ yey mɛn.\nYɛn a vɔk gananâng pyɛ́,\nyɛn e byɛs, ko yɛn e dùsa Dagwi Darwey.", "4": "Bemât beves be tos bato,\nbe tē, “Sɛ́ yê vey tik Dagwi e ngamo ɛ?\nYɛ a ka sɛ̀ a?”", "5": "Ko mwa ano, be di wɛng e kayɛ pyɛ de yɛn e ra.\nBe bare, ka hwà gang ɛn na shɔt, yê re ɛn wɛt,\nbe shɛgɛsh bemât repugu mɛn mwa.", "6": "Be tang bato mɛn, “Wot ê gaba wɛt!\nWot ê sang sɔ reyɔm ko tyɔng wɛt!”", "7": "Yɛn e dusa, be shisa bemat, be ragas nebɔs,\nneha nengyas na ne repugu zɔng ne nunus e nenu mɛn.", "8": "Yɛn e sǎ e waba e bamâ nebapomo,\nbe gyeng, na be mɔbɔs bemat de ba ka re pyɛ mwat wɛt,\nbe wɛrɛm vê gawey de bê gaba e vɔ mɛn.", "9": "Bé gyeng sede gukum e waba,\nbe ye dùlang e ra vemo de vit a hɛn na sɛlɛ.\nBe vos bepɛng de ba sé kwey na segun mɛn,\nko be hwɔlɔ hɛn vɔk e majey.", "10": "Be hwo e ra vê gawey,\nbe pere ngukta hɛn na gâp tuk.", "11": "Be bare e neyey mɛn, “Sɛ̂ Dagwi ya sé ɛ?\nA ga lɛrɛ bayis mɛ, e di pyɛ cak wɛt!”", "12": "À Dagwi Darwey, sogo!\nTabak bemat beves vemo mo!\nHwo ye bam na vemo de vit a hɛn nà mwât sɛlɛ wɛt!", "13": "E rɛ̌ de bemat beves be byɛs o ɛ?\nYaga sɛ́ de yɛn e tâng bato mɛn, “Ê ra a wot sɛ́ kɛk ɛ?”", "14": "Ko hwà sé bwók wɛt, à Dagwi,\nHwó bɛrɛng vemo de be sɔ reyɔm, be midra hɛn.\nHwà sé e yong o, na hwo sɛlɛ hɛn.\nVê gawey be dyɛng e gèy mō,\nnehyɛn ne sɛ̀ sɛlɛ mō arɔng.", "15": "Kwɔrɔ gâp bemât beves na vê nengyas,\nTabak hɛn, tɛ̀ kwɔk a pyɛ́ vyes mɛn o.", "16": "À Dagwi Darwey, hwà sé gbɔng gwɔ̀m gbak-gbak,\nko yére dyuk de ya tɔk o wɛt yê vuru hɛ yi e sevwel mō.", "17": "À Dagwi Darwey, hwó wet betong na toshô vemo de vit a hɛn na mwât sɛlɛ.\nHwó wok won mɛn, ko hwó tɛ̀ neyey mɛn ne se ting.", "18": "Hwó wok toshô nehyɛn tanga vemo de be midra a yɛn, ko hwó suna hɛn.\nAno kwong, vit a mwasi e jey de ê to shisa behak."}
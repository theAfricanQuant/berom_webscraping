{"1": "Iyɔp a to re nuyel na cinat ha, a ye,", "2": "“Ma sira na Dagwi Wo Reto Mwa,\nde a ro me na pyɛ de ya sé nyang,\na tɛ̀ yey hom ye reneng,", "3": "gbak de me pɔng,\nko nesong Dagwi na sé e ji wol hom.", "4": "Nu hom hê ha hâ bɔs wɛt,\nkɛ neha kwɛlɛng nê nusu e nu hom wɛt.", "5": "Dagwi a ro mɛ̀, na me ye yin a ha tsak o,\nmê nàra e de ha wɔgɔ, ma sé haalal sɛ̌ ma vey ku.", "6": "Mê vɔk tsak o hom gak, mê tik na wo gas ɛ na me wɛt,\nyey hom yê gang me wɛt, gbak de ma sé kwen.", "7": "Tik na mwât repugu hom a sè sede mwat vwes,\nwomo de a sogo e ra me bē tabak hɛ sede mwat de vit a tsak o.", "8": "Sɛ́ a sɛ̂t yey yɛ womo de vit a hɛ na bengyip Dagwi,\nka Dagwi a jut neken mɛ ɛ?", "9": "Dagwi ê wok sesin mɛ,\njeng de reyɔm ra hwo e ra yɛ a?", "10": "Ê vɔk yey pyɛng na Wo Reto Mwa arɛt?\nÊ yila Dagwi kayɛ jeng a?", "11": "Mê basa a yin e ra retô Dagwi,\nmê lɛrɛ a yin na pyɛ de ya sé ye Wo Reto Mwa wɛt.", "12": "Di, yin pyɛ min mwa yin a ga di pyɛ́ yemo,\nko yaga sɛ́ de yin e ha yapyi zɔng ɛ?”", "13": "“Hemo hɛ a nu mo hê mwat vwes na Dagwi,\nna pyɛ̂ nedanelɔ de womo de e tak a bemat e sey yi na Wo Reto Mwa.", "14": "Sede nèy mɛ na gwɛ hɛn, wal wo wey na nɛ,\nko yére mɛ yê sang re pyɛ́ ye sirik wɛt.", "15": "Nemo de na tɛt ɛ, tumbang wo wey na nɛ,\nko bekuma mɛ bê ra lwɛlɛ̂ sesin wɛt.", "16": "Mwa ano de a tula hwôl dyam pyɛng sede fongol,\nko gwɔ̂t berugu sede secwem,", "17": "e yong vɛ̀ bɛs, ko bemat de ba sé cik be tɛ̀sɛ vɛ,\nbemat de vit a nɛn arɔng bê gas dyam pyɛng o.", "18": "Lɔ de e lɔk ha sé sede lɔ̂k nàrang,\ne yong hɛ sede bûk mwat bɛrɛng.", "19": "Dâ yas e dyɛng, e sang to sogo wɛt,\ne wunta bayis mɛ ko vit a nedanerey o.", "20": "Bengyip be hwosom e ra yɛ nagwi,\nnaturuk gwogul rwak gwo jut ɛ.", "21": "Gûl rak gwó tá ɛ gwo peres mɛ,\ngwó yishing hɛ yi e kwɔn mɛ,", "22": "gwó tsip ɛ vit a nemwishish,\ne tē ngyɛ́k na a hywit ɛ yi e gâp gwɛ.", "23": "Ko gul o gwó raa bol mɛ,\nna gbɔ tanga hywɛrɛ."}
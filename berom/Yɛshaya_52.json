{"1": "Sene, sene!\nTɔrɔ hwo na gap à Siyɔn!\nTɛ̀ berugu mo de ba dal na nerat,\nà Yɛrusalɛm, gbɔng pomô jɛrɛ,\nyaga bemandul na vê ligis\nbê to yel e ji mō wɛt.", "2": "Pagat búm mo, sogo,\nà Yɛrusalɛm de ba ga vo e sesam!\nViri ngyang yi e fwɔ mo,\nà hwông Siyɔn de ba ga vo e sesam!", "3": "Dagwi Darwey a ye, “Ba row in e ra dyām wɛt, ko bê viri hin na dyām arɔng wɛt.”", "4": "Darwey Dagwi Darwey a ye, “Raane bemat hom bá wɔ̀ sangal e vwêl Misra sede bekɛnɛt, ko BeAsirya arɔng bá tak a yɛn reyɔm sana tin.”", "5": "Dagwi Darwey a ye, “À bemat hom, yin a sé ra sɛ́ e ngamo à remo de ba ga hashe hin sana tin ɛ? Bemât nuyel min be dak kaa, ko be wusal e de byɛ̂s reza hom kahɛ tuk.", "6": "Yaga ano, e jeng de ye kyè vey, mê tik na bemat hom be tɔk reza hom. E jeng o, yɛn ê tɔk, e me de me ha: Me à womo!”", "7": "Sɛ́ ya dal na nerat na be di\ntom de e kyè vey e beraku,\ntom yɛgɛt yat,\ne ha hâ yêy dyɛngɛ,\ntom yɛgɛt yat\ne ha hâ sêy neken,\ne tâng Siyɔn: “Dagwi mo e re negwɔm.”", "8": "Wet betong! Bemât gyeng mo be gbɔ,\nmwa hɛn be ra lwɛlɛ̂ yey pyɛng,\nyaga yɛn e bɛrɛng wɛshɛrɛk\ntóyo Dagwi Darwey vey e Siyɔn.", "9": "Takla hin mwa na lwɛlɛ,\nà yin barîn Yɛrusalɛm!\nYaga Dagwi Darwey a ga wɔrɔk bemat mɛ,\na ga viri Yɛrusalɛm!", "10": "Dagwi Darwey a ga dura wɛshɛrɛk vwɔ mɛ gwô jɛrɛ\ne bayîs yére bemat jey mwa.\nKo neyɛnɛ̂ jey mwa\nnê di sêy nekên Dagwi mot.", "11": "Kyè in, kyè in, nusu hin yi e vwêl Babilɔn!\nRa in pyɛ ligis cak wɛt.\nNu in yi e tê yɛ̄, fung in bato min,\nyin de yin e hashe pyɛ̂ Gbɔng Duk Re Fongôl Dagwi Darwey.", "12": "Ko yin nu in na nefufǔl wɛt,\nyin nu in na tele wɛt,\nyaga Dagwi Darwey ê kyè e nuyel min,\nko Dagwî Israyɛl ê bang a yin ma.", "13": "Di, mwât fwom hom ê vɔk wɛng,\nbê nɔng ɛ nerey, bê jut ɛ tɛ́rɛ̄,\nko ê sè e rak o sizɔng.", "14": "Sede remo de á sè a bemat kpɔrɔk na yɛ,\nbá mǎ hɛ sizɔng, bá tɔk tɔk ɛ wɛt,\ná to sè sede mwasi wɛt.", "15": "Ano yére bemat jey pyak yê langat hɛn hɛ,\nbegwɔ̀m bê ban yuu e nuyêl mɛ,\nyaga yɛn a ga di pyɛ de ba kana ha a yɛn gyam wɛt,\nko yɛn ê tɔk retin pyɛ de yɛn a ga kana wok wɛt."}
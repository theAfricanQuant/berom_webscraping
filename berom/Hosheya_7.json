{"1": "Kayɛ jeng de me simo tɛ̀ ɛn tyang,\nko me bɛrɛng banɛ̂n BeƐfrayim,\ntanga nevês bemât Samariya zɔng.\nYɛn e vɛ́sɛ a me bɔs,\nbegbik e ji nelɔ bemât shigi e jey.", "2": "Ko yɛn e tɔk wɛt wɔgɔ,\nme bare na mwa tomong ves mɛn.\nBanɛn mɛn ba ga gwɔrɔ hɛn,\nko me bɛrɛng hɛn mwa kyɛrɛng.", "3": "Yɛn e pɛngɛ a gbɔng gwɔ̀m yey na neves,\nyɛn e pɛngɛ a bemât nuyel yey na bɔs arɔng.", "4": "Mwa hɛn ba sé bemât nejwang,\nyɛn a sé sede kya pep hê mwât halâng kpam-tuk.\nE to ka jama na a rùga hɛ wɛt,\nyi e jeng tugut o vɔk e jeng sogo fugum.", "5": "E tûk nzem gbɔng gwɔ̀m mot,\ngwɔ̀m o na bemât nuyel mɛ mwa\nba feng nshî anap ko ba tɛ́ ɛn shagarak.", "6": "Neyey mɛn na fus sede kya pep hê mwât halang,\ne de yông pyɛ́ vyes.\nYɛn e pɔl e de té puu na shom,\nko nagasi, shom o ye takla sede balêm kya.", "7": "Mwa hɛn ba sé pep sede kyâ mwât halang,\nyɛn e re bemât nuyel mɛn.\nMwa begbɔng begwɔ̀m mɛn ba ga gabsa\nko vit a hwak de ê ra wôn sɛlɛ.", "8": "BeƐfrayim ba ga súk ɛn na yére dyuk,\nba ga tɛ́ ɛn sede pyɛ̂ halang de ba ga doyo yɛ wɛt.", "9": "Yére dyuk ya ga re gap mɛn,\nko yɛn a tɔk ano wɛt.\nShɔlɔ ya ga hwo e bato mɛn,\nko yɛn a tɔk ano wɛt.", "10": "Tos tô BeIsrayɛl he nɔng nuha e ra yɛn.\nMwa ano vit a hwak de a ga toyo vey na Dagwi Darwey, Dagwi mɛn,\nkɛ a jama hɛ e ji reyɔm remo mwa.", "11": "Ɛfrayim a sé sede gwobɔp gwotɔn o,\nsana netsitsɛng.\nYɛn e yila sɛlɛ̂ Misra,\nko be de kyè vɔk e Asirya.", "12": "Kahɛ kwɔn de yɛn a wɔ́,\nmê bomo segun hom e ra yɛn.\nMê gyirik hɛn vey e vwel sede benon lagwi.\nMê vos ɛn jeng de ma wok yɛn a tula hɛn.", "13": "Gawey e ra yɛn, yaga yɛn a ga ye rɛng,\nBê wey na yɛn yaga yɛn a sogo nehywɛ e ra me!\nE me de ma viri hɛn,\nko yɛn e vɛ́sɛ bɔs e ra me.", "14": "Yɛn e tosho a me na yey mɛn wɛt.\nJeng de yɛn e dak bèkun e ra gàt mɛn,\nKo yɛn e yɛt babek mɛn yaga pyɛ̂ yeneng, na nshî anap de na sé vit,\nyɛn a sé sogo nehywɛ e ra me.", "15": "Me de ma masa a bemât como mɛn ko ma gwɛ̌ a yɛn gap,\nko mwa ano yɛn e yong neves e ra me.", "16": "Yɛn a doyo vɔk na yapyi.\nYɛn a tɛ́ ɛn vit à nerat sede gbàng de wa ye net.\nBemât nuyel mɛn be sǎ e de dâk kaa,\nko bê wey na yɛn na wal,\nko BeMisra bê shɛgɛsh hɛn."}
{"1": "Me somo Dagwi Darwey na yey hom mwa.\nÀ Dagwi Darwey, Dagwi hom,\nhwà sé gbɔng o sedesi!\nSede mwat a tɛ̀ gworugu,\nano de hwà tɛ̀ gbɔng nerey na nedyɛt gbɔng nerat,", "2": "hwà tɔrɔ hwo na negbey.\nHwà lasha lagwi sede buk,", "3": "hwà lɔk lɔ mō e ra rak o.\nHwó ra fwom na bale sede kyɛkyɛ̂ bedwa,\nhwó ra fwom na gul sede bafabak.", "4": "Gùl vɛ à betom mō,\nbemât fwom mō à balêm kya.", "5": "Hwà bomo retîs jey,\nbê tɔk ye yɛk-yɛk a yɛ wɛt.", "6": "Hwà tɛ̀ gworep gwa kyiri jey sede gworugu,\nnshi mo na kyiri beraku arɔng.", "7": "Jeng de hwà gyong nɛ nà pere tele,\nna hwo tele, jeng de nà wok tákla fwɔ mō.", "8": "Na gyiris yi e beraku vɔk e benɛk\nvɔk e kwɔn de hwà ga yong yaga nɛ.", "9": "Hwà tɛ̀ a nɛ yɛnɛ̂ kwɔn de nê tɔk kwey wɛt,\nhwà dul nɛ nà to kyiri jey.", "10": "Hwà tɛ̀ jɔ̄t nshi ye tá, ye tele e nerɔt,\nye tele e sarâng beraku.", "11": "Ye nɔngɔs kayɛ ngyama nshî sɔ,\nbemadung ba kwɔshɔ mɛ yey.", "12": "E bakwogom yɛ, benon lagwi be sɛ̀ mɛ kwɔ̂n sangal,\nbe dak lɛlɛ e ra nelang cɔ́gɔt.", "13": "Yi e hwomo e kwɔ̂n sangal mō,\nhwó tɛ̀sɛ rwak wo rop e ra beraku,\nvwel ha sila na pyɛ́ de hwó tɛ̀ ye tabas.", "14": "Hwó tɛ̀sɛ sɔng gwo ras yaga berɔndɔng,\nna nedirî pyɛ́ de bemat be how.\nAno, yɛn e sɛ̀ pyɛ́ re yi e vwel, yɛ à,", "15": "nshî anap de ne tɛ̀ mwat a vɔk yey pyɛng,\nněy pwat de ne tɛ̀ bwang bayis mɛ vwɛshɛk,\nna pyɛ̂ re de ye nɔng ɛ gap.", "16": "Batîn cɔ́gɔt barey o ba vɔk nshi de na vey a vɛ,\nvɛ à cɔ́gɔt sida ye Lɛbanɔn de hwà tus pyɛ mō.", "17": "E hwomo de benon be lɔk ɛ barɛngɛ̂ vɛ,\nlarwat wa vɔk ɛ rɛngɛ e ra tɛ̂t cɔgɔt o.", "18": "Beraku berey o ba sé kwɔ̂n dal hê vyēl shi hey,\nnesɔ̌s beta na sé kwɔ̂n dâl shonong.", "19": "Hwà yong pwɛl na be bara mɛ jeng.\nGwi gwo gaba tyɛng e jeng gwɛ,", "20": "hwó tɛ̀ lwil, turuk a hane,\nngyāma ye nusu yi e nedem yɛ.", "21": "Bebōt begukum be lulum jeng de ba sê jama,\nbe jama pyɛ̂ re yi na hwo, à Dagwi.", "22": "Jeng de gwi gwo ta,\nbe toyo wɔ̀ dyɛng e tara mɛn.", "23": "A remo, bemat be nusu wɔ̀ ra fwom mɛn,\nbe ra gwɛ vɔk e nawiri.", "24": "À Dagwi Darwey, hwà yong nezap pyɛ́ pyak!\nA sé na netsitsɛng de hwà yong pyɛ́ mwa,\njey ya sila na pyɛ́ de hwà yong.", "25": "Di gworep de ba tɔk yɛnɛ̂ gwɛ wɛt.\nPyɛ́ cen ryey o na shɛl o de bê tɔk bara yɛ wɛt\nye kyě kyè e ji gwɛ.", "26": "Bedwa-nshi berey be kyè e ra gwɛ,\ngwalwel de hwà yong, gwo ra ɛ jɔgɔ e ji mo arɔng.", "27": "Pyɛ́ cen o mwa ye bɛrɛng a hwo,\nna hwo nɔ̂ng yɛ pyɛ̂ re e jeng de ya sé tyɛng.", "28": "Hwó nɔ̂ng yɛ pyɛ́ mo, ye tula yɛ,\nna vwɔ mō, hwó nɔ̂ng yɛ pyɛ́ de ya vey a yɛ.", "29": "Ko jeng de hwó doyo yi na yɛ, ye lingsit,\nJeng de hwó jut nesong yɛ, ye ku, ye to ɛ fongol.", "30": "Jeng de hwó pɛl nesong, zamang pas he nusu,\nko hwó to turu jey.", "31": "Tik na nerey Dagwi Darwey ne nàra nesheneshey!\nTik yey mɛ ye pɛngɛ na pyɛ́ de a yong!", "32": "Jeng de e ye ganga à jey, ko ye digis.\nE rá beraku, ko be tugus kyeng.", "33": "Mê ra a Dagwi Darwey lwɛlɛ gbák de ma sé kwen,\ngbák de ma sé kwen, mê somo Dagwi hom na yom.", "34": "Tik na lwɛlɛ hom gwomo gwo pɛngɛ a yɛ yey,\nyaga me pyɛ hom ma vɔk yey pyɛng na yɛ.", "35": "Tik hwo wey na bemât ragâs banɛn yi e jey,\ntik bemat beves be to sè e negbúm o wɛt!\n \nMe somo Dagwi Darwey na yey hom mwa!\nSomo hin Dagwi Darwey!"}
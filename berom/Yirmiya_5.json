{"1": "À bemat Yɛrusalɛm, tele hin e nehyok min.\nBɛrɛng hin kagwa na yin a tē naka!\nNgyɛgɛt hin nekwɔn rɛsɛl pyɛ́\nkɛ yin ê sɛ̀ mwat gwining\nde e ra pyɛ́ de ya sé ryat,\nde e tē ngyɛ́k na a raa Dagwi na tsak o a?\nKa sede yin a sɛ̀ ɛ,\nko Dagwi Darwey ê hala a Yɛrusalɛm banɛn mɛn.", "2": "Mwa ano de yɛn e tē, “E ji reza Dagwi Darwey wo neken”,\nmwa ano, yɛn e sisa hin na bɔs zɔng.", "3": "À Dagwi Darwey, e tsak o de hwó jama wɛt a?\nHwà rusu hɛn,\nko yɛn a ka rus wɛt.\nHwà tabak hɛn,\nko yɛn a ka wok hɛ wɛt.\nYɛn a tɛ̀ bayis mɛn be se gbarak, be dal gwofwa,\nko yɛn a kyɛ́ ɛn nà tosho gabɔk.", "4": "E bama mo, ma bare, ko ma yɛ,\n“Bemat vemo ba sé bepɛng zɔng,\nba sé betɔn arɔng,\nyaga yɛn a tɔk gwong Dagwi Darwey wɛt,\nna pyɛ́ de Dagwi mɛn e simo.", "5": "Yaga ano, mê wɔ na bemat nuyel\nna me ha na yɛn,\nyɛn a tɔk gwong Dagwi mwin\ngwɛ a gyêng badu mɛ.”\nKo mwa hɛn ba ga kwɔrɔs sesêk vɔk berɔndɔng,\nna ngyang negwɔm mɛ.", "6": "Yaga ano, gukum yi e rehwot wô mɔbɔs hɛn,\nbwá yi e hey gbingiring wô hama hɛn,\nko cwey yê kyě gyenges bemat e bapomo mɛn,\nkawɛ mwat de a nusu e jey, yê hama hɛ cɛk o cɛk o,\nyaga banɛn mɛn ba sé pyak,\nyɛn a ga sǎ e de doyo a Dagwi ma.", "7": "Dagwi Darwey a rangal, a ye,\n“Yaga sɛ́ de mê hala a bemat hom banɛn mɛn ɛ?\nYɛn a ga kyini me,\nko yɛn a re a pyɛ̂ sekwit de ya sé dagwi wɛt fongol.\nSede ma nɔng ɛn pyɛ̂ re ba sirik,\nko yɛn a wɔ̀ ra nejwang,\nyɛn a dɔng vɔk e nelɔ bedebeves.", "8": "Yɛn a sé sede beras bedwa de ba siris naka,\nko kawɛ e ji mɛn e mara yis hwâ mwat vwara mɛ.", "9": "A sé naka na me tabak hɛn yaga pyɛ́ yemo wɛt a?\nNa me tala yere bemat jey yemo pyɔlɔ̂ neves mɛn wɛt a?\nMe Dagwi Darwey ma ha ano.", "10": "Mê tomo vê repugu na be yɛt bě anap bemat hom o,\nko yɛn a wey na vɛ hywiri wɛt.\nYɛn ê kwɛrɛng nelang o zɔng,\nyaga na sé nenang wɛt.", "11": "Yére Israyɛl na yê Yuda\nya ga row me vit.\nMe Dagwi Darwey ma ha ano.”", "12": "Bemat Dagwi Darwey ba ga tono na yɛ,\nba ye, “Ê ra pyɛ wɛt.\nWot ê di reyɔm rehak wɛt,\nwot ê di como kɛ wot wok vyong wɛt.”", "13": "Yɛn a ga ye, “Bezarap Dagwi ba sé pyɛ wɛt, yɛn a sé sede gul zɔng\nko yɛn a vɔk hâ Dagwi wɛt.\nTik na pyɛ́ yemo ye té na yɛn pyɛ mɛn!”", "14": "Yaga ano, Dagwi Darwey, Da Jey Mwa a ye,\n“À remo de yɛn a ha ano,\nMê tɛ̀ neha hom e nu mō ne tɛ́ ɛn kya,\nbemat o bê se sede cɔgɔt, ko kya hê re ɛn.”", "15": "À yin BeIsrayɛl,\nDagwi Darwey ê vey a yin na yere bemat jey yè yikyik\nna ye hwo e ra yin.\nYere mo ya vɔk gap\nko ya ga ros,\nyere de yin a tɔk lem yɛ wɛt,\nko yin ê tɔk pyɛ de ye ha wɛt.", "16": "Bemat como begbang mɛn bê wey na bemat pyak,\nmwa hɛn ba sé bemat como hyiw.", "17": "Yɛn ê re pyɛ̂ bwal min na yê re min,\nyɛn ê re nèy min bewen na behwong,\nyɛn ê re kara vyēl na berɔndɔng min,\nyɛn ê re nèy batin anap na nèy batin regwi min,\nyɛn ê wey na bapomo de yin a gwɔrɔ na jwa e como,\nbapomo de yin a tɛ̀ gap min e ra vɛ.", "18": "Dagwi Darwey a ye, “Mwa ano, e nepɔlɔ nane mo, mê wey na bemat hom hywiri wɛt.", "19": "Jeng de bwang mɛn ba rangal pyɛ de ya tɛ̀ ma ra pyɛ́ yemo mwa, ko hwo Yirmiya hwô yang ɛn, ‘Sede remo de yin a ye waa a Dagwi, ko yin a ra a bedagwi beduk fwom e vwel min, ano yin ê ra a yere dyuk fwom e vwel de ha sé min wɛt.’ ”", "20": "Dagwi Darwey a ye:\n“Ha a yére Yakɔp,\nha a BeYuda ngan:", "21": "Wok in, à yin betɔn, sana netsitsɛng,\nyin a vɔk bayis, ko yin e bɛrɛng wɛt,\nyin a vɔk betong, ko yin e wokos wɛt.”", "22": "Dagwi Darwey a ye:\n“Yin e wok bengyip hom wɛt a?\nYin e vow e nuyel hom wɛt a?\nMa tɛ̀ bazɛk be sè yɛnɛ̂ gworep,\nyɛnɛ̂ vwel de nshi mo ne tɔk ye dɔ wɛt.\nMwa ano de bagun nshi bê tɛs vara mo\nko bê gyili yɛnɛ mo wɛt.\nMwa ano de bagun o bê lulum,\nbê tɔk kwey yɛnɛ mo wɛt.", "23": "Ko di bemat vemo ba vɔk yey kashalang\nna hê sogo nehywɛ,\nyɛn a ga doyo e hagat,\nko yɛn a ga kyè yi na me.", "24": "Yɛn e tē e neyey mɛn wɛt wɔgɔ,\n‘Tik na wot a wok bengyip Dagwi Darwey, Dagwi mot,\nyɛ de e nɔngɔs hot rwak e jeng wɛ,\nrwak naswigi na wo nahywɛp\nko e tikis a wot,\njeng de a tɛ̀ yaga bwal.’", "25": "Neburu min na ga gang pyɛ́ yemo e jey,\nko banɛn min ba ga dul in nà di pyɛ ryat yemo.", "26": "Ey, bemat beves ba sé e ji bemat hom,\nyɛn e seres ɛ pyɛ̂ behak,\nyɛn e tɛ̀sɛ bagun sede bemat jama,\nyɛn e vos mɛ bemat.", "27": "Sede mwat jàma de a sila nenon e rɛngɛ mo,\nano de nelɔ mɛn na sila na pyɛ̂ jugu.\nYɛn a ga tɛ́ ɛn bedaberey, vê reto pyak\nyi na ra ano.", "28": "Yɛn a mɔsɔ, ko ba sé ferep,\nyɛn a vɔk yɛnɛ̂ ragas neves wɛt,\nyɛn e ra shɔt na tsak o wɛt.\nYɛn e nɔ̂ng nehyɛn pyɛ́ de ya sé myɛn wɛt,\nko yɛn e gas a vemo de be mɔt ɛn shɔt e tē wɛt.”", "29": "Dagwi Darwey a ye:\n“Mê tabak hɛn yaga pyɛ́ de yɛn e ra wɛt a?\nNa me tala pyɔ̌n neves yere nemo\ne ra yere bemat jey yemo wɛt a?", "30": "Pyɛ vyes na pyɛ byɛm-byɛm sizɔng\nya ga té e vwel o.", "31": "Bezarap Dagwi be ha hâ bɔs zɔng,\nko be nɔ̂ng bepiris nû bɔs arɔng.\nBemat hom be simo be ra a yɛn ano tyɔng wɛt.\nKo sɛ̌ yɛn ê ba ra sɛ́ e jeng yɛnɛ mo ɛ?”"}
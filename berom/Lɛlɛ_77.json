{"1": "Ma tosho a Dagwi na gbɔng fwɔ,\nma tosho a yɛ na gbɔng fwɔ, na a bin wok me.", "2": "E jeng reyɔm, me jāma Darwey.\nNaturuk me sǎ na vɔ hom e nára vɔk na yɛ,\nko mê sey wɔrɔk mwat hwak wɛt.", "3": "Me bare na Dagwi,\nko me rus, e tɛ̀ me gbɛrɛk.", "4": "E ro a bayis hom na nevwa,\nme yel e bɔrɔk, me tɔk ha wɛt.", "5": "Báre hom ha toyo vɔk e jeng raane,\nvɔk e neshey de na ga kana kwey.", "6": "Nabwalak me bare na lɛlɛ hom,\nme tɔrɔng e ji yey hom,\nko me rangâl to hom ngan:", "7": "“Darwey ê ye zak a hot gbak-gbak a?\nA rɔda to dura a wot nerat mɛ a?", "8": "A ga tik nà tɛ̀ yey na wot nesheneshey a?\nÊ sila nu de a ga vo a wot gbak-gbak wɛt arɛt?", "9": "Dagwi a ga ye bam à wok nemwishish a?\nE ji shom mɛ, a ga kyɛ́ ɛ nà tosho reyɔm mot a?”", "10": "Ko ma ye, “Pyɛ de ye lashe a me yey yɛ̀ a:\nDagwi De A Dal Na Reto Mwa\ne to sɛlɛ hot na vwɔ̂ gap mɛ wɛt.”", "11": "À Dagwi Darwey, me bare na tomong mō,\ney, na pyɛ̂ bes mō yê raane.", "12": "Me tɔrɔng e ra gbɔng pyɛ́ de hwà ra jijining.", "13": "À Dagwi, begwong mō ba sé berat.\nVit a ci de ya sé sede hwo.", "14": "Hwà sé Dagwi de hwó ra pyɛ̂ bes,\nhwó tɛ̀ yére bemât jey be tɔk reto mō.", "15": "Hwà viri bemat mō,\nyére Yakɔp na Yɔsɛf yi na reto mō.", "16": "À Dagwi, jeng de gworep gwa di o,\ngwa tɛ̀ bengyip, ey, gwa tɛ̀ bengyip,\ngwa vow vɔk e tîs gwɛ.", "17": "Rwak wa jɛrɛk yi e larwak, gbara wa taksal,\nko nedɛbɛt mō na tabas e kagwa sede ket.", "18": "Ba wok lumla mō sede bol kyɛkyɛ̂ bedwa,\nnedɛbɛt na tɛ̀ negbey e ra jey mwa,\njey ya dikta ko ya digis.", "19": "Gwong mō gwa kwey e ji gworep,\nhwà yɛrɛ gwong e ji nshi dɛ̀mbɛl,\nko ba ka di tas bol mō wɛt.", "20": "Hwà kyè na bemat mō sede lwêk vyēl e kyè na kwara mɛ,\nko hwà kasa Mose tanga Aharon na be se vê nuyel mɛn."}
{"1": "Me somo Dagwi Darwey na yey hom mwa,\nna yey hom mwa, mê somo Dagwi wo jɛrɛ!", "2": "Me somo Dagwi Darwey na yey hom mwa,\nmê sang ye bam na nerat mɛ de a dura a me wɛt.", "3": "E halsa a me banɛn hom mwa,\ne tɛ̀sɛ me tyang yi e nerɔ hom mwa.", "4": "E sey neken hom yi e reku,\ne dura a me nerat ding-ding,\ne wok nemwishish hom tyɔng wɛt.", "5": "E nɔngɔs me pyɛ́ de me simo gbák de ma sé kwen,\ne turu me e nebot hom, me ye bir sede kim.", "6": "Dagwi Darwey e yɛrɛ shɔt tsak o,\ne yɛrɛ a vemo de be tak a yɛn shɔt e tē.", "7": "A dura a Mose pyɛ́ de a yong ɛ na a ra,\nko a dura a BeIsrayɛl tomong mɛ.", "8": "Dagwi Darwey a sé wo toshô reyɔm, wo nerat.\nE ra shom ziri wɛt,\nko e dura a bemat nerat mɛ ding-ding.", "9": "E gyong ot kayɛ jeng wɛt,\ne wok shom gbak-gbak arɔng wɛt.", "10": "E tabak hot lɛgɛm,\ne tala hot tyɛng na banɛn de wot e ragas wɛt.", "11": "Sede remo de lagwi wa sé yikyik na jey,\nano de tɛ̂ yey mɛ na vemo de be sap ɛ ha sé ding-ding.", "12": "Sede remo de rwa rak wa sé yikyik yi e rwa ta,\nano de Dagwi e jut banɛn mot yi na wot.", "13": "Sede remo de da e wok nemwishish nèy mɛ,\nano de Dagwi Darwey e wok nemwishish vemo\nde be sap ɛ.", "14": "Yɛ a tɔk gwong de a yong ot,\na dun wɔgɔ, a yong ot na fongol zɔng wɛt.", "15": "Neken mwasi ne kwey sede sɔng,\nsede bejamuk de be ras vòo e hey.", "16": "Gul rak gwo pɛsɛl vɛ, ko be pere wey,\nbe to tɔk kwɔ̂n vɛ wɛt.", "17": "Ko Dagwi Darwey e tɛ̀ yey na vemo de be sap ɛ nesheneshey,\ne dura a yere mɛn nerat,", "18": "yemo de ye gyenges wuna-na-sira mɛ,\nde ye bare na badu mɛ na be gyeng vɛ.", "19": "Dagwi Darwey a ga tɛ̀ gwofwa negwɔm mɛ e lagwi,\nyi e hwomo, e re negwɔm e ra jey mwa.", "20": "À yin begbɔng betom-lagwi de yin e ra pyɛ de e nɔng in nu,\nà yin de yin e wet betong na ha mɛ,\nsomo hin Dagwi Darwey!", "21": "À yin regyɛng lagwi,\na yin bemât fwom mɛ de yin e ra pyɛ́ de yɛ e simo,\nsomo hin Dagwi Darwey!", "22": "À yin pyɛ̂ mwa de Dagwi Darwey a yong,\nsomo hin hɛ e mwa nekwɔn de e re ɛ negwɔm!\nMe pyɛ hom arɔng ma rɔda somo Dagwi Darwey."}
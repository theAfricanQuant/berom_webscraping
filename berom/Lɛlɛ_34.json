{"1": "Me feng a Dagwi Darwey kayɛ jeng,\nme sang tik nà somo hɛ wɛt!", "2": "Mê dak kaa mwa pyɛ́ de Dagwi Darwey a ga ra.\nJeng de bepɛng bê wok pyɛ de me ha, yey mɛn yê pɛngɛ.", "3": "Há in nerêy Dagwi Darwey tanga me,\ntik wot mwa wot a remo hɛ!", "4": "Ma ra won na Dagwi Darwey, ko a ga wok me,\na ga ro a me mwa bengyip.", "5": "Vemo de be sɛt bayis e ra yɛ, bê se vwɛshɛk,\nrekyen rê kyiri hɛn wɛt.", "6": "Ma sé pyɛ cak wɛt, ko ma tosho na Dagwi Darwey,\nyɛ a wok me, a pat me yi e reyɔm hom mwa.", "7": "Tom Dagwi Darwey e dul vemo de be sap ɛ,\ne seres hɛn yi e gawey.", "8": "Tɔk in pyɛ min wɔgɔ, Dagwi Darwey a sé wo nerat.\nVê wɛng a vemo de be jama kwɔ̂n dal na yɛ!", "9": "Tik na vemo de ba sé sangal e ji nesa na Dagwi Darwey, be sap ɛ!\nVemo de be sap ɛ bê bidɛ pyɛ cak wɛt.", "10": "E jeng e jeng, begukum be ka tɛ́ ɛn vit à gap yaga vyong,\nko vemo de be vey na Dagwi Darwey bê bidɛ pyɛ ryat wɛt.", "11": "Wet in betong na me, à nèy hom,\nme basa a yin gwông sâp Dagwi Darwey.", "12": "Sede yin e simo wok netâ neken,\nsede yin e simo neken nelis na pyɛ́ ryat,", "13": "ko vɔk in nenu gak,\nyin ha ha ves kɛ yin vɛ́sɛ bɔs wɛt.", "14": "Tele hin ragâs neves, ko ra in tomong rat e negya,\ntē in ngyɛ́k, na yin a sangal tyang na kawɛ mwat.", "15": "Dagwi Darwey e bɛrɛng vemo de ba sé bemɛ,\njeng de ba tosho a yɛ, e hanat a yɛn.", "16": "Ko e ra repugu na vê de be ra pyɛ́ vyes,\njeng de be kushu, ê tɛ̀ mwat hwak a ka bare na yɛn wɛt.", "17": "Sede bemât Dagwi Darwey ba tosho a yɛ,\ne wok ɛn, ko e pat ɛn yi e reyɔm mɛn mwa.", "18": "Dagwi Darwey a sé bagat na vemo de a sé a yɛn kpɔrɔk,\nko e seres vemo de ba ga kana ye waa.", "19": "Womo de a sé wo Dagwi Darwey e bidɛ sɔ reyɔm ding-ding wɛt,\nko yɛ e sey ɛ kayɛ jeng.", "20": "E gyeng ɛ pyɛt,\nvit a gwong de be ka kwɔrɔ kup mɛ hwak.", "21": "Nengyas bemat beves nê wey na yɛn,\nbê gang vemo de be ra repugu bemât Dagwi na shɔt reku.", "22": "Dagwi Darwey ê sey nekên vemo de ba sé bemɛ,\nvit a mwat de ê jama kwɔ̂n dal na yɛ de ê wey."}
{"1": "Jeng de Israyɛl á sè hwey, ma tɛ̀ yey na yɛ,\nko ma yila yɛ hwey hom o yi e vwêl Misra.", "2": "Sede ma gwɛ̌ yila hɛ́,\nko a gwɛ̌ kyè yikyik yi na me.\nBa nása a Baal nenɔrɔ̂ yas,\nko ba rangas a cī pyɛ̂ nesang hyɔɔlɔl.", "3": "Mwa ano de e me de ma masa a Ɛfrayim kwɛngɛl,\nma kaba vɔ mɛ,\nma tɛ̀ ɛ tyang\nko a tɔk wɛt.", "4": "Ma kyè na yɛ na nerat tanga tɛ̂ yey,\nma ra na yɛ sede mwat de a man rwanang na hwey sɛl,\nko ma ye ngyuk na me tɛ̀ a yɛ pyɛ̂ re.", "5": "Yɛn ê to ɛn vɔk e vwêl Misra,\nko vwêl Asirya hê re negwɔm e ra yɛn,\nyaga yɛn a kyɛ́ ɛn nà doyo vey na me.", "6": "Bê rùnus bapomo mɛn,\nko bê kwɔrɔs ri ruhup mɛn.\nBê re bemat hom e como mo\nyaga báre ves mɛn.", "7": "Yɛn a sé re nuyel na doyo a me ma.\nKo ma tɛ̀ a yɛn swesêk vɔk berɔndɔng.\nKo be yila yaga sɛlɛ,\nko vit a hwak de ê pat gwɛ.", "8": "À Ɛfrayim, yi e rɛ̌ de mê ye waa a hwo ɛ?\nYi e rɛ̌ de mê kyini hwo à Israyɛl ɛ?\nYi e rɛ̌ de mê ye waa a hwo sede Adma ɛ?\nE rɛ̌ de mê teshe na yin sede Zɛbɔyim ɛ?\nYey hom yê tik me na me ra ano wɛt!\nNemwishish hom vey na yin na sé pyak sizɔng!", "9": "Mê teshe na yin e ji nepyak shom hom wɛt,\nmê to me wey na Ɛfrayim wɛt.\nYaga ma sé Dagwi, ko mwasi wɛt.\nMe wɛ ma sé Wo Jɛrɛ, e ji min.\nMê vey na yin na shom wɛt.", "10": "Mê lumla sede gukum e ra bemât repugu min,\nko bemat hom bê vey na be raa me.\nYɛn nèy hom nê tele vey na me yi e rwa ta.", "11": "Yɛn ê tele dey-dey yi e vwêl Misra sede benon,\ntanga yi e vwêl Asirya sede bebɔp.\nMê toyo na yɛn na yɛn a ba sangal e ji nelɔ mɛn.\nMe Dagwi Darwey ma ha ano.", "12": "BeƐfrayim ba ga gwɔrɔ me na hâ bɔs,\nBeIsrayɛl ba ga gwɔrɔ me na kwɛlɛng.\nBeYuda ba sé rɔɔ ra sekyisa na Dagwi,\nMe de ma sé Dagwi wo tsak o, wo jɛrɛ arɔng."}
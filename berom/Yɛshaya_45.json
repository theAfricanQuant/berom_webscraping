{"1": "Hâ Dagwi Darwey à hemo vɔk na Sairus,\ngbɔng gwɔ̀m de a kasa, ko a shushu hɛ na něy:\n“Ma ga nɔ̂ng vwɔ yege mo gap,\nna hwo re yére bemat jey yê nuyel mo,\nna hwo sey ɛ̀ negwɔm o,\nmê wuma ri bavwel o gyam hwo wul,\nano bê to bang rùhup o e nuyel mo wɛt.", "2": "Mê kyè e nuyel mo,\nko mê tɛ̀ beraku mó tas.\nMê bunut ri dyam pama\nko me kpɔgɔm bewɔ́rɔ dyam o.", "3": "Mê nɔng o yas de ya sé e lɛrɛ mwangalang,\nna pyɛ̂ nedanerey de ba lɛrɛ e nekwɔn yaang,\nyaga na hwo tɔk, e me Dagwi Darwey pyɛ hom,\nDagwi wo Israyɛl de ma yila hwo na reza mo.", "4": "A sé yaga mwât fwom hom Yakɔp\nna Israyɛl de ma kasa,\nMa yila hwo na reza mo,\nko ma jut o na hwo sè hwey hom,\nmwa ano de hwà tɔk me wɛt.", "5": "Ma sé Dagwi Darwey, ko vit a hwak hom,\nvit a dagwi hwak sɛ̌ me.\nMa nɔng o pyɛ̂ como,\nmwa ano de hwà tɔk me wɛt,", "6": "yaga na yɛn a tɔk, yi e nusû gwi,\nna yi e rwa ta, vit a hwak sede me,\nme wɛ à Dagwi Darwey, ko vit à hwak.", "7": "Ma tɛ̀ negbey ko ma yong lwil,\nme nɔng nerat, ko me yong gawey,\nme Dagwi Darwey me ra pyɛ́ yemo mwa.", "8": "Tik vwel he sila na necik sede rwak.\nTik jey ye wunta hɛ, na ye sey neken.\nTik sêy neken he wunta hɛ sede jamuk.\nTik necik ne karak arɔng.\nMe Dagwi Darwey ma yong mwa yɛ.”", "9": "Gawey e ra womo de e tó cuna na womo de a yong ɛ́,\nnerwèy secwem na mwât yông nɛ!\nCwem hê yâng mwât râ fwom na hɛ̄: Hwà sé yong sɛ́ ɛ?\nkɛ: Pyɛ de hwà yong ya sé ryat wɛt a?", "10": "Gawey e ra womo de e yâng da hwak: Hwà tɛ̀ sɛ́ e ji hwā mó ɛ?\nKɛ a yâng hwā hwak: Yaga sɛ́ de hwà sé rus tɔ́ ɛ?", "11": "Dagwi Darwey, Wo Jɛrɛ wo Israyɛl, na wo yong ɛ́, a ye,\n“Hwô rangal me e ra nèy hom,\nkɛ hwô nɔng me nu e ra fwôm vɔ hom ɛ?", "12": "Ma tɛ̀ jey,\nko ma yong mwasi e ra yɛ.\nA sé vɔ hom de ba lasha lagwi,\nko ma nɔ̂ng mwa bagyɛng yɛ nu.", "13": "Ma dukta Sairus e ra gwông necik,\nko mê tɛ̀ begwong mɛ be sè tɛ̀l,\nyɛ ê lɔk gbɔng repomo hom,\nna a hala bemat hom besam washak,\nê ra ano yaga byɛ kɛ pyɔlɔ wɛt.”\nDagwi Darwey, Dâ Jey Mwa a ye ano.", "14": "Dagwi Darwey a ye:\n“À BeIsrayɛl,\nYas Misra na pyɛ̂ byɛ̂ Etiyopya,\nna yê BeSeba de ba sé belis,\nbê vey na yin na be sè bemin,\nbê raa hin,\nbê vey na ngyang na be ye á yin guduruk.\nYɛn ê ra won na yin, be ye:\n‘Dagwi a sé na hwo nju mo,\nko vit à dagwi hwak sɛ̌ yɛ.’", "15": "Mwin, hwà sé Dagwi de e lɛsɛ tó mɛ,\nà hwo Dagwî Israyɛl, wo sêy bemat.", "16": "Yɛn a ga vo rekyen, ko yɛn a ga tɛ́ ɛn pyɛ byɛs,\nmwa vê yông cī a sé a yɛn kpɛɛ.", "17": "Ko BeIsrayɛl à, Dagwi Darwey a ga sey ɛn\nna a vɔk ɛn sana yɛnɛ.\nYɛn ê vo rekyen,\nko yɛn ê sè pyɛ byɛs neshey gbak-gbak wɛt.", "18": "Yaga Dagwi Darwey, wo yông lagwi, yɛ a sé Dagwi,\nyɛ a tɛ̀ jey, ko a yong yɛ, a tɛ̀ yɛ gak,\na yong yɛ na ye suk ɛ́ kpɛɛ wɛt,\na yong yɛ na be sangal tyang e ji mo.\nMa sé Dagwi Darwey, vit à hwak.", "19": "Ma ha e neyaang,\ne vwêl mwangalang wɛt.\nMa yâng yerê Yakɔp wɛt wɔgɔ,\n‘Jama me hin e nekpɛɛ wɛt.\nMe Dagwi Darwey, me ha tsak o,\nme ha wɛshɛrɛk pyɛ de ya sé tyɛng.’ ”", "20": "“Tula hin, na yin a wuna hin,\nvey in bagat, yin bwang yére bemat jey!\nYɛn a vɔk tɔk wɛt,\nyɛn de be kyě kyè na cī mɛn yê cɔ́gɔt,\nko be kyě ra won na dagwi de e tɔk sey ɛn wɛt.", "21": "Há in, tɛ̀ in kûn ha min,\ntik na be vo badu na bemɛn!\nE wà á kana ha ano raane ɛ?\nE wà à dura wɛshɛrɛk ano e bèkūk ɛ?\nE me Dagwi Darwey wɛt a?\nVit a dagwi hwak sɛ̌ me.\nDagwi wo cik, wo sêy bemat,\nvit a hwak sɛ̌ me.", "22": "Doyo hin vey na me na me sey in à mwa bemât yɛnɛ̂ jey!\nYaga e me wɛ a Dagwi, ko vit a hwak.", "23": "Ma sira na tó hom, ma ha na necik\nha de be sege hɛ wɛt wɔgɔ:\nKawɛ mwat ê ye guduruk e nuyel hom,\nkarɛ relem rê sira na reza hom zɔng.”", "24": "Kawɛ ê ye:\n“E ji Dagwi Darwey zɔng\nde be sɛ̀ wɛng na gap,\nsɛ̌ mwa vemo de bá kana ye zak à me\nba vey na me na rekyen.", "25": "E ji Dagwi Darwey de yerê Israyɛl\nyê sɛ̀ wɛng na dâk kaa.”"}
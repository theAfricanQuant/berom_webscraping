{"1": "Di in, a remo Dagwi Darwey a sé kyè wɔ̀ bugut jey o\nna a hala yɛ hal,\nê kyě tsip ra rak yɛ\nko a shara bemât sangal e yɛ.", "2": "Ko ê sè ano na bemat o, na bepiris,\nna besam, tyɛng na beda nelɔ mo,\nna behwông fwom, tyɛng na beneng o,\nna bemât serês pyɛ́, tyɛng na bemât rɛsɛl o,\nna bemat nɔngɔ̂s hwɔpɔ, tyɛng na bemât serês hwɔpɔ mo,\nna bemat nɔngɔ̂s badu, tyɛng na bemât serês badu mo.", "3": "Bê bugut jey o mwa vit, ko bê jugu yɛ hywiri,\nyaga e Dagwi Darwey de a ha ha hemo.", "4": "Vwel hê ra sesin ko he hworok,\njey yê tē nɔɔshɔsh ko ye hworok,\nbelagwi bê wey mwa na berahwôl vwel o.", "5": "Vwel o hê tɛ́ ɛ ligis\nyi na bemât sangal e hɛ,\nyaga yɛn a ga gyili badu Dagwi,\nba tik sana gyeng nu mɛ,\nba kwɔrɔ wuna-na-sira hê nesheneshey.", "6": "Yaga ano gawey ha sé re vwel,\nko bemât sangal e yɛ be re yɔ́m yaga buru mɛn,\nyaga ano bemât sangal e jey o ba ga gyɔrɔs,\nbwang mɛn tyɔng zɔng de ba pɔl.", "7": "Nshî anap na ga tala hɛn,\nbatîn anap ba ga tē nɔɔshɔsh,\nmwa vê feng na nɛ be vos yey.", "8": "Wûs bebing yey pyɛng ha ga ye yuu,\nlwɛ́lɛ vê feng gwa ga tɛ́ ɛ vit,\nwûs yòm ha ga tumal.", "9": "Bé to sɔ nshî anap na râ lwɛ̄lɛ wɛt;\nsiring wa ga tɛ́ ɛ a vê sɔ̂ wɛ kpashak.", "10": "Gbɔng repomo de ra sé kpɛɛ\nra ga gabsa vit,\nba ga bang kahɛ lɔ na mwat a tɔk yel ɛ wɛt.", "11": "Bemat be dak kun e nehyok yaga vit a nshî anap,\nmwa shɛgɛsh ha ga wɛrɛ vit sede nawiri,\nmwa yey pyɛ̂ng jey ya ga wɛrɛ yuu sede e ji sesam.", "12": "Ba ga hala gbɔng repomo hal,\nba ga kwɔrɔ ri ruhup o.", "13": "Yaga ê sè ano e vwel o\nna e tê yére bemât jey,\nsede jeng de ba ga dak tîn regwi,\nsede jeng nemɔ\nsede jeng de ba ga yɛnɛ vôs nèy anap.", "14": "Yɛn a ra lɛlɛ̂ yey pyɛng na gap,\nyɛn a gbɔ yi e rwa ta e ra gbɔng nerey Dagwi Darwey.", "15": "Yaga ano e rwa rak, nɔng în Dagwi Darwey gbɔng nerat,\ne bakwogôm gworep, nɔng în rezâ Dagwi Darwey, Dagwî Israyɛl gbɔng nerat.", "16": "Yi e neyɛnɛ̂ vwel wot e wok lɛlɛ̂ somo,\nvè gbɔng nerat vɔk na WoCik.\nKo ma ye, ma sé tɛ́ me gbɛrɛk,\nma sé tɛ́ me gbɛrɛk. Gawey e ra me!\nYaga vê kwɛlɛng be kwɛlɛng na neves,\nbe re nuyel na kwɛlɛng na neves.", "17": "Bengyip beves, na revɔng tanga segun\nba sé e ra yin, a bemât sangal e vwel o!", "18": "Kawɛ de a tele ras de a wok lwɛ́lɛ bengyip o,\nê gaba e ji revɔng o,\nko kawɛ de a nusu yi e revɔng o\nbê vo ɛ́ e ji segun o.\nYaga bapɔk lagwi ba sé pyot,\nko batîs vwel o be vow.", "19": "Ba ga shara vwel o vit,\nba ga hama hɛ mwa,\nba ga dugut vwel o na gap.", "20": "Vwel o he tē tàrak sede mwât sefeng,\nhe kyé rɛ̌ sede buk.\nBurû hɛ ha sé dirik e ra hɛ,\nhê gaba, ko hê to sogo wɛt.", "21": "E jeng o, Dagwi Darwey ê tabak\nregyɛng lagwi e lagwi,\nko e vwel begwɔ̀m vwel o.", "22": "Bê tula hɛn e dem hining\nsede bemât ngyang e revɔng,\nbê bang ɛn e lɔ̂ ngyang,\nko e bamâ nepɔlɔ pyak bê tabak hɛn.", "23": "Pwɛl gwô tɛ́ ɛ pyɛ byɛs,\nko gwi gwô vo rekyen,\nyaga Dagwi Darwey, Dâ Jey Mwa ê re negwɔm\ne ra Raku Siyɔn na e Yɛrusalɛm,\nko e nuyêl bemakuk mɛ ê dura gbɔng nerat mɛ."}
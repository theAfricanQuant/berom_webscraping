{"1": "Vèy in bagat na yin a wok, à yin yére bemât jey.\nWet in betong à yin bemat!\nTik na jey ye wok, na pyɛ̂ mwa de ya sila yɛ.\nTik na sevwel se wok na pyɛ̂ mwa de ya vɔk neken e sɛ.", "2": "Yaga Dagwi Darwey a vɔk shom na mwa yére bemât jey,\ne lashe yey e ra bagyɛng mɛn mwa,\na ga sira na a wey na yɛn hywiri,\na ga nára hɛn na be mɔbɔs hɛn, sede nɔrɔ̂ rangas.", "3": "Bê bomos bavin mɛn e majey,\nko nesang bavin o nê tugus,\nberaku bê senge na nemi mɛn de ne tele.", "4": "Mwa regyɛng lagwi rê bɔsɔ,\nko larwak wô gunus hɛ sede bwok-basa.\nMwa regyɛng wɛ rê ye nɔɔshɔsh,\nsede gworwang e ra tîn anap, gwô gaba,\nkɛ sede nèy regwi e ra tin o.", "5": "Jeng de wal hom wa ga sila fwom shom wɛ e lagwi,\nko wô hwo e ra Ɛdɔm, yaga râ shɔt,\ne ra bemat de Dagwi a yɛrɛ a yɛn wey hywiri.", "6": "Dagwi Darwey a vɔk wal de nemi na ga bang wɛ,\nde wa ga tɛ́ ɛ tɔlɔt na sebwep,\nna nemî byôt vyel pyɛng na shi,\nna sebwêp pyîk beturuk.\nYaga Dagwi Darwey a yong nɔrɔ̂ yas e repomô Bɔsra,\ngbɔng yɛ̂t yas e vwêl Ɛdɔm.", "7": "Bemus hey bê wey ɛ̀ tanga yɛn,\nna berɔndɔng mwa na bemùs lɔ,\nvwel mɛn o hê sing ɛ na nemi,\nko fongol o gwô sè tɔlɔt na sebwep.", "8": "Yaga Dagwi Darwey a vɔk tûk talâ pyɔ̌n,\nshêy virî Siyɔn yi e kûn bɔs.", "9": "Ko nerɔt Ɛdɔm nê tɛ́ ɛn negang,\nko fongol o gwo tɛ́ ɛ kya,\nko vwel mwa hê tɛ́ ɛ negang de kya he re.", "10": "Nagwi na naturuk bê tɔk rimi hɛ wɛt,\nsekyêng hɛ sê turus e rak o sana yɛnɛ.\nYi e zamang hemo vɔk e het, hê nàra gbingiring,\nvit a mwat de ê kwey e hɛ nesheneshey.", "11": "Ko kwɛng na ying-gyi bê sè e hɛ,\nying-gyi na hwǎk be sangal ɛ.\nÊ nára rwîk masâ nètabat na pyɛ dirik o\nna a tɛ̀ vwel o gbingiring sede jeng susu mo.", "12": "Yɛn ê yila rɛ à Vwêl Tɔɔlɔl,\nvit a segwɔm.", "13": "Jaal yê ras e nelɔ begwɔ̀m,\nrɔgɔ na shik e nekwɔn dál o.\nHê sè kwɔ̂n sangâl nèvu-hey na nelɔ bengyuwa.", "14": "Shálum yê manas na bemurum e hwomo,\nvyêl-cēng yê tosho e ra bemɛn,\nying-gyi-chit yê wɔ e hwomo ye sɛ̀ kwɔ̂n pɔngɔ.", "15": "Ying-gyi yê tɛ̀ rɛngɛ e hwomo,\nye tɛ̀sɛ bagyi, ye kwɛk vɛ, ye ras nèy o e necam yɛ.\nE hwomo bekim bê tula hɛn ɛ,\nkawɛ na hwā mɛ.", "16": "Jama hin na yin basa bwok-basâ Dagwi Darwey:\nVit à cak e ji pyɛ́ yemo de yê sè vit,\nvit a cak de yê sè sana hwā mɛ.\nDagwi Darwey a nɔng nu ano,\nko gabik mɛ ha tula yɛ̄ ano.", "17": "Yɛ̀ a ga gas a yɛn yɛ mwa,\nvwɔ mɛ gwa ga nɔ̂ng kayɛ mo nu mo mɛ.\nYɛn ê vɔk yɛ nesheneshey,\nyi e zamang vɔk e zamang yɛn ê sangal e vwêl Ɛdɔm de ba ga wey mɛ."}
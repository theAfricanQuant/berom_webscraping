{"1": "À Dagwi, yaga sɛ́ de hwà ye zak a hot ɛ?\nHwô tik ot ano nesheneshey a?\nYaga sɛ́ de hwo tē puu na shom na wot ɛ?\nWot a sé vyēl mō, ko hwà sé lwek mot wɛt a?", "2": "Bare na bemat mō de hwà viri à raane,\nvɛ a yere de hwà sey yi e sesam na ye sè myo.\nBare na Raku Siyɔn, kwɔ̂n sangal mō.", "3": "Vey, na hwo kyè e barîn duk re a hwo fongol.\nDi, vê repugu ba ga wey na kayɛ pyɛ gbak-gbak!", "4": "Yɛn a mok na gbɔng fwɔ e kwɔ̂n jɛrɛ mō,\nba tɛ̀ tuta mɛn, na be dura mɛ wɛng,", "5": "Yɛn a tow kayɛ pyɛ e ji hɛ,\nsede ba gangas batîn cɔ́gɔt e rehwot.", "6": "Ba cɛgɛt mwa cɔ́gɔt na tyém tanga bamos,\ncɔ́gɔt o de ba tsep, ba tɔrɔ mɛ duk o.", "7": "Ba dak kya e duk re a hwo fongol,\nba gangas kwɔ̂n sangal mō, ba tɛ̀ hɛ ligis.", "8": "Yɛn a ye e neyey mɛn, “Wot wey na yɛn hywiri!”\nKo yɛn a rangas mwa nekwɔn de ba re a hwo ɛ fongol e vwel o.", "9": "Vit a pyɛ de ye dura, hwà sé tanga wot,\nvit a zarap mo de a tɛt ɛ,\nko vit a hwak e ji mot de a tɔk jeng yɛnɛ̂ pyɛ́ yemo.", "10": "À Dagwi, bemât repugu mō bê byɛs o vɔk e yɛ̌ jeng arɛt?\nYɛn ê tabas a reza mō nengyas e nesheneshey a?", "11": "Yaga sɛ́ de hwà gunung vwɔ mō ɛ?\nHwo tumal hwo paa bayis zɔng wɛt!", "12": "À Dagwi, hwà sé gbɔng gwɔ̀m mot yi e pɛrɛ mo,\nhwà ga di wɛng e jey mwa.", "13": "E hwo de hwà gas gworep na reto mō,\nhwà bunut batô bètagbɔk ngyāma nshi.", "14": "E hwo de hwà tuyu batô gwalwel,\nko hwà nɔ̂ng ngyāma gwɛ pyɛ̂ re.", "15": "E hwo de hwà tɛ̀ lel nshi na nerɔt be nunus,\nhwà tɛ̀ bègwɔrɔt be ye jɔng.", "16": "Nagwi na sé nemo, naturuk ano arɔng,\ne hwo de hwà tɛ̀ pwɛl na gwi.", "17": "E hwo de hwà gas neyɛnɛ̂ bavwêl jey,\nko hwà tɛ̀ nǎhwos na nazɛng.", "18": "À Dagwi Darwey, bare ngan:\nvê repugu mō be byɛs o,\nbetɔn vemo be tabas a reza mō nengyas.", "19": "Hwà tɛ̀ yey na bemat mō,\nhwo kwon nɔ̂ng ngyāma yemo vɛ wɛt.\nWot a sé sɔ zot\ntik na be tak a wot reyɔm gbak-gbak wɛt!", "20": "Bàre na sira de hwà wuna na wot!\nVê sogô nehywɛ be lɛsɛ hɛn\ne kanɛ nekwɔn hywiinîn vwel o.", "21": "Hwo tik vemo de be midra hɛn be wok rekyen wɛt,\nko tik bepɛng na vemo de vit à hɛn na mwât sɛlɛ be somo hwo!", "22": "Sogo, à Dagwi, dul to mō!\nBare wɔgɔ, bemat de be kyɛ́ ɛn hwo be shɛgɛsh hwo mwa wosho.", "23": "Hwo ye bam a shisâ bemât repugu mō wɛt,\nrewɔng mɛn re gwɛsɛ hɛ kayɛ jeng."}
{"1": "Yimo raane, Dagwi à kana ha na bedabeda mot zang pyak e begwong detidetu e nenu bezarap mɛ.", "2": "Ko a remo, e jeng ye yɛnɛ mo, a ga ha na wot e nû Hwey mɛ. À sè yi na hɛ de Dagwi à kana yong jêy mwa. E hɛ arɔng de Dagwi à kasa na he bin vɔk pyɛ̂ mwa e yɛnɛ mo.", "3": "A sé yi na Hwey mɛ mo de nedyɛt gbɔng nerât Dagwi ne lolo. Hā to sé tyɛng sede Dagwi pyɛ mɛ a sé, ko ha vɔk jey yemo yi na hâ hɛ de ha vɔk reto. Há yong gwong na be fugut a bemasi banɛn mɛn, na yɛn a sè jɛrɛ. E bama mo, há wɔ́ e lagwi, há sangal e vwɔ yegê Dagwi de a vɔk reto de ra dal mwa na nerey.", "4": "Dagwi a tɛ̀ Hwey o ha dal betom-lagwi na nerey, sede remo de reza de a nɔ̂ng hɛ ra dal bamɛ̀n mwa.", "5": "Yaga Dagwi a sang yâng hwak e ji betom-lagwi wɛt wɔgɔ,\n“Hwà sé Hwey hom;\nyunung ma ga tɛ́ me Da mō.”\nKɛ a ye e ra hwak e ji betom-lagwi arɔng wɛt wɔgɔ,\n“Ma rɔda sè Da mɛ,\nko yɛ a rɔda sè Hwey hom.”", "6": "Ko jeng de Dagwi á vey bagât tomo Hwey de hê re nedanelɔ mɛ e jey, a ye,\n“Tik na mwa betom-lagwi vê Dagwi be re a yɛ fongol.”", "7": "E rà betom-lagwi, a ye,\n“Dagwi a tɛ̀ betom mɛ be sè sede gùl,\nko a tɛ̀ bemât fwom mɛ be sè sede balêm kya.”", "8": "Ko e rà Hwey mɛ, Dagwi a ye,\n“Hwà sé Dagwi,\nsegwɔm mō sa rɔda nàra gbak-gbak!\nHwó gas badu e tē e ra bemat mō de hwó re negwɔm e ra yɛn.", "9": "Hwà tɛ̀ yey na pyɛ́ de ya sé cik,\nko hwà kyɛ́ o pyɛ́ de ya sé cik wɛt.\nYaga ano, Dagwi de a sé Dagwi mō à kasa hwo,\nko à nɔng o nerey na yey pyɛng de mwa yɛ̄ ya dal yemo de a nɔ̂ng besâ sangal mō.”", "10": "Ko a to ye,\n“À Darwey, e hwo de hwà yong jey e susu mo,\nko hwà yong belagwi na vɔ mō arɔng.", "11": "Pyɛ́ mó mwa ya rɔda ba sè vit,\nyā rɔda kwop sede berugu;\nko hwo hwà rɔda nàra.", "12": "Hwà rɔda gunung yɛ̄ sede gworugu,\nko ba rɔda sege yɛ̄ sede berugu arɔng.\nKo hwo, hwó nàra tyɛng kayɛ jeng,\nneken mō na vɔk yɛnɛ wɛt.”", "13": "Dagwi a sang yâng hwak e ji betom-lagwi wɛt wɔgɔ,\n“Sangal e ngamo e vwɔ yege hom\nsɛ̌ jeng de ma re vê repugu mō, na me tɛ̀ ɛn e nɛ̂n bol mō sede pyɛ tikîs bol.”", "14": "Ko sɛ̌ betom-lagwi o ba sé sɛ́ arɛt? Yɛn a sé begabik de be ra a Dagwi fwom. Ko e tomsal hɛn, na be sɛlɛ vemo de a rɔda sey neken mɛn."}
{"1": "E tuk he mɛsɛng he pwɛl gwo kuru na vɛ ba, gwo shey he kuru na hɛ ba he sesam mot, Dagwi Darwey a ha na me, a ye,", "2": "“À mwasi, ra lwɛlɛ̂ sesin na Farawo, gbɔng gwɔ̀m Misra, na hwo yang ɛ:\n“Hwà jut tó mo sede gukum e tê yére bemat jey,\nko hwà sé sede gutsang e ji berep,\nhwó kyě tabas nshi e nerɔt,\nhwó kyě mwɛrɛk nshi mó na bol mō,\nhwà tɛ̀ nɛ gbiridik.”", "3": "Darwey Dagwi Darwey a ye:\n“E tulâ bemat pyak,\nmê bomo segun hom e ra hwo,\nko mê hwɔlɔ hwo e ji segun o.", "4": "Mê bomo hwo e vwel,\nmê werek hwo e tê-dyɛng,\nmê tɛ̀ mwa benon be gyirik e ra hwo,\nko mê tik ngyāma mwâ jey ye re banama mo.", "5": "Mê shara banama mo e ra beraku,\nko mê sila benɛk na revin mo.", "6": "Mê sing vwel na nemi mo\nko nê sila hɛ̄ vɔk e beraku,\nko begwong nshi bê sila na bek mo.", "7": "Jeng de ma ga wey na hwo, mê bang lagwi,\nko mê tɛ̀ betangacɛn mwangalang.\nMê bang gwi na rele,\nko pwɛl gwô nɔng negbey wɛt.", "8": "Mwa nekya de ne lolo e lagwi,\nmê tɛ̀ ne sè á hwo mwangalang,\nko me tɛ̀ lwil e ra vwel mō.\nMe Darwey Dagwi Darwey ma ha ano.", "9": "Mê bɔrɔk neyey bemat pyak,\njeng de mê kyè na hwo vɔk e sesam\ne tê yére bemat jey,\nvɔk e bavwel de hwà tɔk vɛ wɛt.", "10": "Mê tɛ̀ a yâng bemat pyak yɔɔt na hwo,\nbegwɔ̀m mɛn bê vow yaga hwo.\nJeng de ma tē bwerep à wal hom e nuyel mɛn,\nyɛn ê sǎ e de vow,\nyaga neken mɛn, kawɛ e ji mɛn,\ne tûk gaba mo.", "11": "Yaga Darwey Dagwi Darwey a ye:\nWal comô gbɔng gwɔ̀m Babilɔn wô hwo e ra hwo.", "12": "Mê tɛ̀ regyɛng como mo re wey na bewâl bemat gap,\nmwa hɛn ba sé pyɛ bengyip sizɔng na yére bemat jey.\nYɛn ê wey na dâk kaa Misra,\nko mwa bagyɛng como mɛn bê wey.", "13": "Mê wey na yas mɛn pyɛt,\nyi e nekwɔn nshi polos,\nko vit à bwol mwasi de gwô to hwosom hɛn,\nkɛ bekwǒk bol berɔndɔng de bê mwɛrɛk a yɛn nshi.", "14": "Ano mê tɛ̀ nshi mo gwiiri,\nko mê tɛ̀ nerɔt mɛn ne tele sede něy.\nMe Darwey Dagwi Darwey ma ha ano.", "15": "Jeng de ma tɛ̀ vwêl Misra gbingiring,\nna jeng de ba paa pyɛ̂ mwa de ya sila hɛ,\njeng de ma wey na mwa bemât hɛ,\nano yɛn ê tɔk, me wɛ à Dagwi Darwey.", "16": "Lwɛlɛ sesin à gwomo, bê ra gwɛ.\nBehwông yére bemat jey bê ra gwɛ.\nE ra vwêl Misra na mwa bagyɛng hɛ, yɛn ê ra gwɛ,\nMe Darwey Dagwi Darwey ma ha ano.”", "17": "E tuk he kuru na hɛ tungun he pwɛl gwo mɛsɛng gwo shey he kuru na hɛ ba hê sesam mot, Dagwi Darwey a ha na me, a ye,", "18": "“À mwasi, tosho e ra mwa bagyɛng Misra na hwo gang ɛn, yɛn tanga bwang yére bemat jey vê reto sizɔng vɔk e jey bevuvwel.", "19": "Yang ɛn ngan:\n“Yin a dal beva na nerât bayis ɛ?\nKyè vɔk e vwel! Wɔ̀ dyɛng na bemandul!", "20": "“Yɛn ê gabsa bavin o e tê vemo de ba mɔbɔs na wal. Ba ga nára wal e ra Misra, ko wô wey na vwel o tanga bagyɛng hɛ.", "21": "Besuga de ba ga kana kushu bê ha na yɛn tanga bemât sɛlɛ mɛn, yi e kwɔn bevuvwel, bê yang ɛn, ‘Bemandul de ba mɔbɔs na wal, ba ga gyiris vey na wot, á vane e dyɛngɛ yuu-yuu.’", "22": "“BeAsirya ba sé e hwomo na bagyɛng mɛn e tê besak mɛn, mwa hɛn ba mɔbɔs na wal.", "23": "Ba lɛsɛ hɛn e hwomo e yɛnɛ̂ kwɔn bevuvwel o. Bagyɛng bemat mɛn ba gwɔrɔ besak mɛn. Ba mɔbɔs hɛn mwa na wal. E yɛn vɛ de bá tɛ̀sɛ a bwang bemat vwêl vê neken bengyip.", "24": "“BeElam ba sé e hwomo na bagyɛng mɛn e tê besak mɛn, mwa hɛn ba mɔbɔs na wal. Yɛn a gyiris vɔk e kwɔn bevuvwel mwa hɛn bemandul. E yɛn vɛ de bá tɛ̀sɛ a bwang bemat vwêl vê neken bengyip. Ko a remo yɛn a sé sɔ rekyên gaba mɛn.", "25": "BeElam ba tɛ̀ gwat mɛn e hwomo na bagyɛng mɛn e tê besak mɛn, mwa hɛn bemandul, mwa hɛn ba mɔbɔs na wal. Ba tɛ̀sɛ a bwang bemat vwêl vê neken bengyip ko a remo yɛn a sé sɔ rekyên gaba mɛn. Bá wuna hɛn na vemo de ba ga mɔbɔs.", "26": "“Meshek na Tubal ba sé e hwomo, na bagyɛng mɛn, e tê besak mɛn, mwa hɛn bemandul, ko mwa hɛn ba mɔbɔs na wal. Bá tɛ̀sɛ a bwang bemat vwêl vê neken bengyip.", "27": "Bá lɛsɛ hɛn naka wɛt sede besugâ raane de bá lɛsɛ na bewal mɛn e nɛn bato mɛn, ko beruga mɛn e ra bekup mɛn. E yɛn vɛ à besuga de bá tɛ̀sɛ a bwang bemat vwêl vê neken bengyip.", "28": "A sé ano de bê ngwɔgɔt hin, ko bavin min bê dyɛngɛs tanga bemandul de ba mɔbɔs na wal.", "29": "“BeƐdɔm ba sé e hwomo, yɛn na begwɔ̀m mɛn, na bemat nuyel mɛn de ba vɔk reto sedesi. Yɛn a sé e dyɛngɛ bavin o tanga vemo de ba mɔbɔs na wal, tanga bemandul, de ba ga gyirik vɔk e gwovɔng sak.", "30": "“Mwa begwɔ̀m rwa bato ba sé e hwomo, na mwa BeSidɔn. Yɛn a ga kyè wɔ̀ gyirik e hwomo e ji rekyen, yɛn na vemo de ba ga mɔbɔs, mwa ano de yɛn a tɛ̀sɛ a bwang bemat bengyip sizɔng yaga reto de yɛn a vɔk. Yɛn a dyɛng e hwomo, bemandul, na mwa vemo de bá mɔbɔs na wal, ko yɛn a wok rekyen tanga mwa vemo de ba gyirik vɔk e gwovɔng sak.", "31": "“Jeng de Farawo, gbɔng gwɔ̀m Misra ê di ɛn, ê wɔrɔk tó mɛ yaga mwa bagyɛng mɛ — yɛ na bemat como mɛ de ba mɔbɔs na wal. Me Darwey Dagwi Darwey ma ha ano.", "32": "Mwa ano de Farawo a tɛ̀ a mwa bemat jey bengyip, ko mê tɛ̀ be dyɛng tanga mwa bemandul de ba mɔbɔs na wal. Me Darwey Dagwi Darwey ma ha ano.”"}
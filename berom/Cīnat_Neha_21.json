{"1": "Yêy gbɔng gwɔ̀m ya sé e vwɔ̂ Dagwi Darwey,\ne doyo yɛ sede rɔt e kagwa de e simo.", "2": "Kagwɛ gwông mwasi gwa sé tyɛng e di mɛ,\nko Dagwi Darwey e masa neyey.", "3": "Râ necik na gâs badu e tē,\nDagwi Darwey e dal na sêy yɛ e ra yas rangas.", "4": "Paà kwas na dâk gey,\ne kywa-kya bemat beves, ya sé banɛn zɔng.", "5": "Pyɛ de mwât tē ngyɛ́k e ra, ye vey na nedanerey pyak,\nko mwât cwey nedanerey dey-dey e bidɛ.", "6": "Sɛ̂ nedanerey na nû nebɔs\nha sé pyɔlɔ de ye kwey ziri sede sekyeng, ha sé sòro reku.", "7": "Yol bemat beves yê yishing hɛn e majey,\nyaga ba kyɛ́ ɛn nà ra pyɛ de ya sé tsak o.", "8": "Gwông mwat de a vɔk nɛn gwa sé gwɔdɔrɔk,\nko negwɔn mwat de a sé haalal na sé tyɛng.", "9": "A dal na mwat a sangal nju mɛ e kwɔn de ha mak sé rat wɛt,\nde a sangal e lɔ na hwā de e shɔk jim.", "10": "Neyey bemat beves na vɔk cwey banɛn,\nko be di nemwishish mwat vwara mɛn wɛt.", "11": "Jeng de be tabak wo byɛs, vê dunus be tɛ́ ɛn vê netsitsɛng,\njeng de ba basa a mwât netsitsɛng, e sɛ̀ tɔ́k.", "12": "Dagwi wo necik e bɛrɛng lɔ mwat vwes wɛshɛrɛk,\nna a di ha wey.", "13": "Mwat de a bang betong na sîn mwat pwɛng,\nyɛ pyɛ mɛ ê tosho, ko bê wok ɛ arɔng wɛt.", "14": "Nɔ́rɔ e lɛ́rɛ he ye rɔ̀s à shom,\nko nɔ̂ng pyɛ bang nu e gunung ye dyɛng shom pyep.", "15": "Jeng de ba gas shɔt e tē, e sè pyɛ yey pyɛng na vê cik,\nko e sè pyɛ yɔɔtɔt na bengyip na vê ragas banɛn.", "16": "Mwat de e tē wek e gwông tɔ̂k pyɛ́\nê pɔnglɔ e kwɔ̂n tulâ bavin.", "17": "Mwât kat simô wok neta ê tɛ́ ɛ pwɛng\nwomo de e simo nshi anap na něy ê tɛ̀ nedanerey wɛt.", "18": "Mwat vwes a sé pyɛ virî wo cik,\nvê ra tsak o wɛt ba sé yaga vê sila gyat.", "19": "A dal naka mwat a sangal e tê hêy gbingiring,\nde a vɔk hwā de a kat shom na hâ shɔk jim.", "20": "Pyɛ́ ryat de hwó bang, yé nàra e kwɔ̂n sangal wo netsitsɛng,\nko tɔn e wɔlɔk yɛ.", "21": "Mwat de e raa necik na dura nerat,\nê sɛ̀ neken na gbɔng nerey.", "22": "Mwat gwining wo netsitsɛng e re repomo de ra vɔk bemat como pyak,\nko a gangas vwara de gwa dul repomo mo.", "23": "Womo de e gyeng nu mɛ na lem mɛ,\ne dul tó mɛ yi e reyɔm.", "24": "Mwât dak kaa na paà kwas be yila hɛ a mwât byɛs,\nwomo de e ra pyɛ́ na tos to na netset.", "25": "Simô cwey pyɛ́ he wey na riri,\nyaga vɔ mɛ be kyɛ́ ɛn râ fwom.", "26": "Mwa woshô mwat vwes e sǎ e de marâ yis,\nko wo cik e nɔng, e gunung vwɔ wɛt.", "27": "Nenɔrɔ̂ rangas yas wo neves na sé pyɛ byɛm-byɛm,\ntaga a vey na nɛ na bare ves.", "28": "Mwât nuha bɔs ê wey,\nko hâ mwat de e wok hê nàra.", "29": "Mwat vwes e dura sede a sé mwat rwat,\nko womo de a sila gyat e bare begwong mɛ kayɛ jeng.", "30": "Vit a netsitsɛng, vit a tɔ́k, vit a redu,\nde ha vɔk sɛlɛ e repugu na Dagwi Darwey.", "31": "Bé yong bedwa yaga tuk como,\nko wɛng ha sé yi na Dagwi Darwey."}
{"1": "Neha siitit nè Agur Yakɛ a nemo ngan:\nMa ga ruru na tó hom, à Dagwi ma ga ruru na tó hom,\nma ga sɔ́ me hywiri.", "2": "Mwin ma kat netɔn de bê yang me à mwasi,\nma vɔk tɔ́k-tsik hê bemasi wɛt.", "3": "Ma ga masa netsitsɛng hɛ,\nkɛ ma vɔk tɔ̂k Wo Jɛrɛ wɛt.", "4": "Wa a ga tut e hwomo e lagwi na a to gyirik ɛ?\nWa a ga gunung gul e vwɔ mɛ ɛ?\nWa a ga gunung nshi e rugu mɛ ɛ?\nWa a bomo retis neyɛnɛ jey ɛ?\nReza mɛ a wa, ko rezâ hwey mɛ a wà ɛ?\nMwin hwà tɔk!", "5": "Kahɛ hâ Dagwi he sè mwin,\na sé ruga na vemo de be jama kwɔ̂n dal na yɛ.", "6": "Hwo gwɛ e ra neha mɛ wɛt,\nyaga ê kwon gyong o, ko bê sɛ̀ o mwât bɔs.", "7": "Pyɛ́ bya de me rangal na hwo,\nhwo romɛ a me wɛt gyam me ku.", "8": "Gas me yikyik yi e sekwɛ́lɛng na bɔs,\nhwo nɔng me nepɛng kɛ nedanerey wɛt,\nre na me na pyɛ́ de ya jam a me,", "9": "me kwon sirik na me tono na hwo,\nme ye, “Wa a sé Dagwi Darwey ɛ?”\nKɛ me sè pwɛng na me shigi,\nna me ra jɔgɔ na rezâ Dagwi hom wɛt.", "10": "Hwo kwònɛ mwât fwom e nuyel dalɔ mɛ wɛt,\nyaga ê mok gawey e ra hwo, ko bê tɛ̀ hwo sè wo renɛn.", "11": "Behak ba sé de be dusa beda mɛn,\nko be ka dura a bede mɛn nerat wɛt.", "12": "Behak ba sé de e di mɛn ba sé haalal,\nko ba ga pát ɛn yi e neligis mɛn wɛt.", "13": "Behak ba sé e yerê paa kwas na toros rato,\nbe di, vit a mwat de a dal ɛn.", "14": "Behak ba sé de yìn mɛn ba sé wal,\nbètik mɛn ba sé neba,\nbe tangal mɛ bepɛng,\ntanga vemo de vit a hɛn na sɛlɛ e jey.", "15": "Byàna ya vɔk nèy behwong neba,\nbe yila hɛn a “Nɔng, nɔng.”\nPyɛ́ tyat ye sang sirik wɛt,\nnyaas mwa de ye sang ye, “A ga vey ano wɛt.”", "16": "Kwɔ̂n bevuvwel,\nna sang-gwon hwā,\nna vwel hwogot de he sirik rwak wɛt,\ntanga kya de he sang ye “A ga vey ano wɛt.”", "17": "Ka sede hwêy tabas a da mɛ nengyas, he to byɛs neng hɛ,\nbehwǎk nɛk bê pat hɛ ko bejagawey bê re hɛ.", "18": "Pyɛ́ tyat ya sé a me pyɛ langat sizɔng,\nnyaas mwa de ma tɔ́k-tsik yɛ wɛt, yɛ à:", "19": "Gwông kim e lagwi,\ngwông gwɔ̄m e ra gbondong,\ngwông dwa-nshi e ra berep,\ntanga gwông rwas na hwong.", "20": "Negwɔn jwâng hwā à nemo:\ne re, ko a yishing nu mɛ,\nko e ye “Ma ga buru pyɛ wɛt.”", "21": "Pyɛ́ ya sé tyat de jey ye digis ɛ,\nnyaas mwa de ye tɔk niri mɛ wɛt, yɛ à:", "22": "Sam de a tɛ́ ɛ gbɔng gwɔ̀m,\nna tɔn de a sila na pyɛ̂ re,", "23": "hwā de be kyɛ́ ɛn hɛ, jeng de a ra weneng,\nhwông fwom de a sey ɛ rwâs delɔ mɛ.", "24": "Pyɛ́ nyaas e jey ya sé shɛl o,\nko ya vɔk sɛ́ng tyɔng wɛt, yɛ a:", "25": "Cōlong de ya vɔk gap wɛt,\nko ye tula pyɛ̂ re yɛ nazɛng,", "26": "shónong ya vɔk gap wɛt,\nko ye yong nelɔ mɛn e tê beta,", "27": "rawal wa vɔk gbɔng gwɔ̀m wɛt,\nmwa ano wo kyè gwarwang mɛn,", "28": "be lɛ́mɛs de hwô tɔk jut e vwɔ mō,\nko be sɛ̀ vɛ e nelɔ begbɔng begwɔ̀m.", "29": "Pyɛ́ tyat ya sé de kwɛngɛl yɛ gwa sé rwat e bɛrɛng,\nnyaas mwa de kwɛngɛl yɛ gwa sé pyɛ kaa, yɛ à:", "30": "Gukum de wa dal bwang ngyāma mwa na gap\nko wo wok bengyip pyɛ wɛt,", "31": "gam, na rungat de be kyè kwɛngɛl kaa,\ntanga gbɔng gwɔ̀m de e kyè na bemat mɛ naka.", "32": "Ka sede hwà kana sé tɔn hwà toros to mō,\nkɛ hwà kyě yong gwong vwes, ko kaba nu mō!", "33": "Jagat nevasal ko něy nê tula hɛn,\npɛsɛl wol ko hê vey na sɔrɔng,\nté a mwat shom, ko ye sogo yol."}
{"1": "Naturuk e ji nevwa ma rànas negwi,\nma jama di wò yey hom,\nma jama hɛ, ko ma sɛ̀ ɛ wɛt.", "2": "Mê sogo me gwɔrɔ repomo,\nmê raa nehyok na cwɛ̂l jɔgɔ,\nmê jama di wò yey hom.\nMa ga jama, ko ma sɛ̀ ɛ wɛt.", "3": "Bemât gyêng repomo ba man na me,\nyɛn a sé gwɔrɔ,\nko ma rangal hɛn,\n“Yin a ga di wò yey hom arɛt?”", "4": "Ras de ma sé kwey ɛn,\nko ma sɛ̀ wò yey hom.\nMa kura hɛ veng, ma hala hɛ wɛt,\nsɛ̌ ma wɔ wul na yɛ e lɔ neng-gwɔ hom,\ne ji duk womo de a tɔ me.", "5": "À yin behwông Yɛrusalɛm,\nsira hin na bevow na begaros hey,\nyin sogo hot na yin dul mân rebek mot wɛt,\nsɛ̌ wot a yɛnɛ.", "6": "E wà a wane de a sé nusu yi e hey ɛ?\nSede kyeng de hé tugus vɔk e rak o,\nha sila na nesang nerat ne mir tanga firankinsɛn,\nna pyɛ̂ nesang hyɔɔlɔl mwa yi na bejik.", "7": "Di woow! E Sɔlɔmɔn de ba jut ɛ,\na sé kyè na bemât como kuru batyiimin,\nwò besugâ BeIsrayɛl.", "8": "Ba ga kyé ɛn e tô como,\nba vɔk sekwɛl,\nkawɛ mɛn a ga gana wal mɛ e hagat,\nbe bɛrɛng nekanang yaga jugu naturuk.", "9": "Gbɔng Gwɔ̀m Sɔlɔmɔn a yong pyɛ jut mɛ,\na yong yɛ na cɔ́gɔt sida yi e Lɛbanɔn.", "10": "A yong sesêk yɛ na dyam pyɛng,\nretis yɛ na dyam shinang,\nkwɔ̂n sangal yɛ, ba bang na rugu zwey,\nbehwông Yɛrusalɛm ba yong yɛ sizɔng.", "11": "“Tá in e majey à behwông Yɛrusalɛm,\nbɛrɛng hin Gbɔng Gwɔ̀m Sɔlɔmɔn de a tɛ̀ kpîn negwɔm,\nde neng-gwɔ mɛ á kana nɔng ɛ tûk weneng mɛ,\ntuk de á vɔk yey pyɛng sizɔng.”"}
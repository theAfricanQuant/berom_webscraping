{"1": "À Dagwi, sey me!\nNshi na ga wɔ̂ wɔ re me.", "2": "Me kyè wɔ̀ ye pyɔp e ji bwɔrɔk,\nvit a kwɔn de mê yɛklɛ ɛ bwol.\nMa sé e ji nshi ciwil,\ntɛmɛ-nshi wa ga jut me.", "3": "Ma ga ruru na yila yaga sɛlɛ,\nfwɔ hom gwa ga ye sɛk.\nMa ga ruru e de náras bayis,\nme gyeng o, à Dagwi hom, na hwo sɛlɛ me.", "4": "Vemo de be bɛɛ me ves, vit a tin,\nba dal tôt rato hom na nepyak.\nBemât repugu hom be shara nebɔs e ra me,\nba vɔk gap, be jama be wey na me.\nKo pyɛ de ma shigi wɛt — be simo me tala yɛ.", "5": "À Dagwi, hwà dun netɔn hom wɛt,\nbanɛn hom ba sé e lɛrɛ e nuyel mō arɔng wɛt.", "6": "À Darwey Dagwi Darwey, Dâ Jey Mwa,\nà Dagwi wo BeIsrayɛl,\nhwo tik vemo de be sɛt yey e ra hwo,\nvemo de be re a hwo fongol,\nbe wok rekyen yaga me wɛt!", "7": "A sé yaga hwo de ba ga dusa me,\nrekyen ra ga kyiri me.", "8": "Ma ga tɛ́ me mwat duk e tê cáng hom,\nbegwa jim hom ba ka tɔk me mwa wɛt.", "9": "Té ngyɛ́k de me tē yaga lɔ mō ha ga sɔ́ me hywiri.\nJeng de bemat ba dusa hwo, ko ba ga dusa me à wane.", "10": "Jeng de ma tosho, na tik rê pyɛ́,\nko mwa ano ba woros me.", "11": "Jeng de ma tɛ̀ rugû sesin,\nma tɛ́ me pyɛ shɛgɛsh na yɛn.", "12": "Vemo de be sangal e fwam be hwara me,\nko bemât sɔ̂ siring be yong lɛlɛ, na be lɛ̄lɛ me mɛ.", "13": "Ko me à me, me ra a hwo won à Dagwi Darwey,\nhanat a me, e jeng de hwà kasa.\nHanat a me, yaga hwà tɛ̀ yey na me ding-ding.\nEy mwin, hwô kyè wɔ sey me.", "14": "Pat me yi e ji bwɔrɔk,\nhwo kwon tik, gwo vo me wɛt!\nSey me yi e vê repugu hom!\nPat me yi e ji nshi ciwil!", "15": "Hwo tik tɛmɛ-nshi wo jut me,\nkɛ nshi ciwil ne re me,\nkɛ sak wo bang me wɛt.", "16": "À Dagwi Darwey, hanat a me,\nyaga tɛ̂ yey mō he tɛ̀sɛ a me nshi e yey!\nDoyo vey na me na gbɔng nemwishish mō!", "17": "Hwo lɛrɛ hwo yi na me, sam mō wɛt!\nMa sé e ji reyɔm, hanat a me dey-dey!", "18": "Vey na hwo viri me!\nSey me yi e vê repugu hom!", "19": "Hwà tɔk gwong de be dusa me, be byɛs me,\nko be tɛ̀sɛ a me rekyen.\nHwà tɔk vê repugu hom mwa.", "20": "Dúsa de me sɔ mo ha ga tɛ̀ yey hom gbɛrɛk,\nme wok na rebek.\nMe jama vemo de be wok nemwishish hom, ko vit,\nme simo vemo de ba rɔda wɔrɔk me, ko ma sɛ̀ gwining wɛt.", "21": "Ko vê repugu ba tɛ̀ a me nedɔm e ji pyɛ̂ re,\nba nɔng me nshî jwaatat yaga kwɔshɔ̂ yey.", "22": "Tik pyɛ̂ nzem de be re tanga besa mɛn,\nye tɛ́ ɛ a yɛn segun!", "23": "Tɛ̀ a yɛn ɛ nebǒk!\nTɛ̀ berawit mɛn be dopse royo!", "24": "Tabak hɛn na shom mō,\ntik shom mō de ye tē puu ye hwo e ra yɛn!", "25": "Tɛ̀ be wey na nekwɔn yé ngyɔk mɛn,\ntik bǔk mɛn be nàra hal!", "26": "Rá pyɛ́ yemo mwa, yaga yɛn e tak a vemo de hwà ga tabak,\nbe simo ha e ra royô barâm de hwà mǎ hɛn.", "27": "Tula banɛn mɛn e ra banɛn,\nde hwo hala a yɛn wɛt!", "28": "Fugut baza mɛn e bwok-basâ neken,\nhwo bara hɛn e ji vemo de ba gyeng ha mō wɛt!", "29": "Ko me ma sé pwɛng, me wok na rebek.\nSey me, à Dagwi, tik me kwen!", "30": "Ko mê somo hwo na lwɛlɛ,\nmê nɔng o nerey yi na feng à hwo.", "31": "Hemo hê pɛngɛ a hwo yey he dal nára nɔrɔ̂ rɔndɔng\nkɛ mus de wa ga vey ɛ.", "32": "Jeng de vemo de ba midra a yɛn ba di ano,\nba rɔda vɔk yey pyɛng.\nTik vemo de be re a hwo fongol be gwɛ̌ yey ting.", "33": "À Dagwi Darwey, hwó wokos sesîn bepɛng,\nko hwo ye bam na vemo de ba sé e lɔ̂ ngyang wɛt.", "34": "Tik kayɛ pyɛ de ya sé e jey na lagwi ye somo Dagwi,\ntik berep na kayɛ pyɛ de ya sé e ji vɛ be somo hɛ!", "35": "Yaga Dagwi ê sey Siyɔn,\nê to lɔk bapomô Yuda.\nAno kwong, bemat mɛ bê to sangal ɛ,\nbê to se bedâ vwel o.", "36": "Yerê besam mɛ yê re nedanelɔ hɛ,\nmwa vemo de ba tɛ̀ yey na yɛ bê sangal e hwomo."}
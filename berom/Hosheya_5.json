{"1": "“Wok in pyɛ́ yemo, à yin bepiris!\nWet in betong, à yin bemat nuyêl Israyɛl!\nWok in, a yin bemat lɔ gwɔ̀m!\nMê ra a yin pyɛ min shɔt!\nYin a ga tɛ̀ bemat be gabsa e sòrô cī e Mizpa,\nna segun cī e Raku Tabɔr,", "2": "na vɔng ciwîl cī e Shitim,\nko mê tabak hin mwa.", "3": "Ma tɔk kayɛ pyɛ e ra Ɛfrayim,\nko Israyɛl a tɔk lɛrɛ hɛ yi na me wɛt.\nMwa ano Ɛfrayim a sé ra fwôm nedeneves,\nko Israyɛl a ga tɛ́ ɛ ligis.”", "4": "Neves de bemat o ba ga ra\nne dul ɛn sana toyo vey na Dagwi.\nNegwɔn nedeneves nà ga kaba hɛn gak tyɔng wɛt,\nyaga ano, yɛn ê to tɔk Dagwi Darwey wɛt.", "5": "Tôs tô BeIsrayɛl he nɔng nuha e ra negwɔn mɛn.\nBeƐfrayim bê tiris bol e de ragas banɛn.\nBeYuda bê dopɛ e tirîs bol mɛn o arɔng.", "6": "Yɛn ê wɔ̀ jama Dagwi Darwey,\nna kara nenɔrɔ̂ vyēl na ne berɔndɔng mɛn,\nko yɛn ê sɛ̀ ɛ́ wɛt,\nyaga yɛ a ga gas ɛ na yɛn.", "7": "Yɛn a ga kyɛ́ ɛn nà sey tsak o na Dagwi Darwey,\nyaga yɛn a tɔs nèy na beda beduk.\nKo a remo, râ nzem pwɛl pwas nê sè pyɛ wey na yɛn,\nyɛn mwa na cāp mɛn.", "8": "Pɛl in bedurum e Gibeya!\nMok in como e Rama!\nDak in sekun e Bet-Avɛn!\nÀ yin BeBɛnyamin, sey in yel!", "9": "Vwêl BeƐfrayim hê tɛ́ ɛ barin,\ne tuk de be ba tabak hɛn.\nMa sé ha pyɛ́ de yê ba té mwin\nna yére Israyɛl.", "10": "Bemât nuyel Yuda ba ga sey ɛ vwêl BeIsrayɛl\nsede vemo de be sek beta yɛnɛ̂ vwel.\nYaga ano, mê shusha shom hom e ra yɛn sede tɛmɛ-nshi.", "11": "Ba ga mɔt Israyɛl, ba ga bugut hɛ na shɔt\nyaga a tɛ̀ yey mɛ e ra yapyi.", "12": "Mê wey na Israyɛl sede bekǔt ba re rugu,\nko mê wey na gâp Yuda sede shɔ̄t ya re cɔgɔt.", "13": "Jeng de Israyɛl a di serɔ de sé royo hɛ,\nko Yuda a di baram de a vɔk,\nko Israyɛl a doyo vɔk e Asirya, na a wɔ\njama sɛlɛ̂ Da Vwel mɛn,\nko yɛ mo a tɔk tɛ̀ ɛ tyang,\nkɛ a tɛ̀ baram mɛ be vel wɛt.", "14": "Mê hwo e ra BeIsrayɛl sede gukum,\nko mê sè sede hwêy gukum de ha hwo BeYuda arɔng.\nMê hama hɛn cɛk o cɛk o,\nko me kyè.\nMê hashe hɛn me kyè mɛ,\nko vit a mwat de ê tɔk sey ɛ hɛn.", "15": "Mê doyo yi na yɛn vɔk e dem sangal hom,\nsɛ̌ yɛn a di buru mɛn,\nsɛ̌ yɛn a jama me e reyɔm mɛn."}
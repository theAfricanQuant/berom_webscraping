{"1": "Gabik Darwey Dagwi Darwey ha sé e ra me,\nyaga Dagwi Darwey a ga shushu me na něy,\na ga tomo me na me vey a bepɛng na yɛgɛt yat\nna me wɔrɔk vê vôs yey,\nna me shara a vemo de ba ga rɔgɔs hɛn rehâ sangal washak,\nna rehâ vibis vemo de ba sé e lɔ̂ ngyang.", "2": "Na me shara rehâ shêy nerât Dagwi Darwey,\nna tûk talâ neves yi na Dagwi mot,\nna a wɔrɔk vê sesin.", "3": "Na me vey e Siyɔn,\nna me nɔ̂ng vê sesin bèlɛlɛ jamuk vè nzem e tô fongol pwɛng,\nna něy mɔmɔ ne yey pyɛng e tô sesin,\nna gworugû somo e tô yêy fɛgɛt.\nBê yila hɛn à vê cik sede cɔgɔ̂t ouk,\npyɛ́ de Dagwi Darwey a tus yaga gbɔng nerat mɛ.", "4": "Yɛn ê lɔk barin baroso,\nyɛn ê ye cik a pyɛ́ de bá wey mɛ raane.\nYɛn ê to yong barîn bapomo,\npyɛ́ de bá wey mɛ bezamang pyak.", "5": "Bemat beduk bê vey gyeng vyēl min,\nyére dyuk yê how cāp min,\nko yê yong batîn anap min.", "6": "Ko bê yila hin à bepiris Darwey,\nbê yang in à bemât fwôm Dagwi mot.\nYin ê wok netâ pyɛ̂ nedanerêy yére bemat jey,\nko yin ê dak kaa e negbɔng nerat mɛn.", "7": "E tô rekyen min, yin ê sɛ̀ nerat zang ba,\ne tô byɛs, yin ê mok na yey pyɛng.\nEy, yin ê vɔk bebak beba e vwel min o,\nko yin ê vɔk yey pyɛng sana yɛnɛ.", "8": "Yaga me Dagwi Darwey me tɛ̀ yey na gâs badu e tē,\nme ye zak à séy ɛ̀ pyɛ́ na retek tanga râ pyɛ́ na buru.\nKo mê tala hɛn pyɔlɔ mɛn na tsak o,\nmê wuna me na sira na yɛn neshey gbak-gbak.", "9": "Bê tɔk yére mɛn e ji yére bemat jey,\nko nèy mɛn e ji bemat o.\nMwa vemo de ba di ɛn bê tɔk,\nyɛn à bemat de Dagwi Darwey a tɛ̀ a yɛn nerat.", "10": "Mê vɔk yey pyɛng sizɔng na Dagwi Darwey,\ngabik hom mwa hê somo Dagwi hom.\nYaga a ga tɛ̀ a me sêy neken sede rugu,\na ga bang me na necik sede rugu lwis,\nsede rwâs gwel a tɛ̀ bèlɛlɛ jamuk,\nna sede gwel a tɔrɔ hɛ na bèlɛlɛ dyéngere ryat.", "11": "Sede remo de vwel he ta pyɛ́,\nna sede bwi de gwo tɛ̀ pyɛ́ de ba tus ye tulu,\nano Darwey Dagwi Darwey ê tɛ̀ necik ná somo,\nbe tabas e nuyêl yére bemat jey mwa."}
{"1": "Somo hin Dagwi Darwey!\nA sé naka be ra a Dagwi mot lɛlɛ̂ na yom,\na sé pyɛ yey pyɛng, be ra lɛlɛ\nko a jam na be somo hɛ.", "2": "Dagwi Darwey a to sé lɔk Yɛrusalɛm,\ne tula BeIsrayɛl vemo de ba hashe wɔ e sesam.", "3": "E nɔng yey ting na vemo de ba ga waa,\ne rɔgɔs baram mɛn.", "4": "E yɛrɛ nepyak netangacɛn,\na nɔ̂ng kakɛ mo reza.", "5": "Darwey mot a vɔk gbɔng nerey, a sila na reto;\ntɔ́k mɛ ha dal gâp bara.", "6": "Dagwi Darwey e nɔng yey ting na vemo de be dyɛng bato mɛn,\ne tɛ̀ vê neves buruk e vwel.", "7": "Ra in a Dagwi Darwey lwɛlɛ na nenɔrɔ̂ yey pyɛng,\nra in a Dagwi mot lɛlɛ̂ somo na yom kwo,", "8": "womo de a kyiri lagwi na bale,\nde e nɔngɔs jey rwak, e tɛ̀sɛ sɔng gwo ras e beraku;", "9": "womo de e nɔngɔs ngyāma pyɛ̂ re,\nna nèy behwǎk jeng de ne tosho.", "10": "E tɛ̀ gap e ra dwa,\nkɛ sugâ como wɛt.", "11": "Dagwi Darwey e pɛngɛ yey na vemo de be sap ɛ,\nna vemo de be sɛt yey e ra tɛ̂ yey mɛ.", "12": "À Yɛrusalɛm, somo Dagwi Darwey!\nÀ Siyɔn, somo Dagwi mō;", "13": "A tɛ̀ ri duk mo be vɔk gap,\na tɛ̀ nerat e ra bemat mō.", "14": "E nɔng netyang e yɛnɛ̂ sevwel mō,\ne nɔng o alkama de wa dal na nerat.", "15": "E nɔng redu mɛ na jey,\npyɛ de e ye be pere ra yɛ.", "16": "E lasha nemuk-fwala sede gwoput,\ne shara fwala sede fongol kya.", "17": "E tomsal na fwala sede cɛ̂k tuk,\nvit a mwat de e kyɛm a niri na neyɔɔtɔt o!", "18": "E nɔng nu, fwala mo he ye ywey,\ne tɛ̀ gul gwo pɛl, ko nshi ne tele.", "19": "E nɔng ha na Yakɔp,\nbasa na badu mɛ na Israyɛl,", "20": "A ga ra ano na yére bemât jey o cak wɛt,\nyaga ano ya tɔk badu mo wɛt.\nSomo Dagwi Darwey!"}
{"1": "“Mwin hwês dyam pyɛng gwa sɛ́,\nna kwɔ̂n rugû dyam shinang arɔng.", "2": "Be cing dyam yi e ji vwel,\nko be ye ywey a dyam zwey yi e beta.", "3": "Mwat e ro lwil,\nko a ngyɛgɛt yikyik wɔ e tîs vwel,\na cing beta berat de ba sé e lwil mwangalang.", "4": "Be cing revɔng ciwil yikyik yi e kwɔ̂n sangâl bemat,\ne nekwɔn de be to kweres ɛ wɛt,\nbe kaba rwik gak na be gyirik.", "5": "Yi e vwel be sɛsɛm pyɛ̂ re,\nko e nɛ̂n hɛ, ha sé sede ha vɔk ɛ kya.", "6": "E ji beta vwel, be sɛ̀ besafir,\nfongôl hɛ, gwa vɔk ɛ dyam shinang.", "7": "Gwonon rê nama gwa tɔk gwong o wɛt,\njagawey arɔng wa ga sang kun gwɛ wɛt.", "8": "Ngyāma de ye dak kaa ya ga sang kwey ɛ wɛt,\ngukum arɔng wa ga kwey e gwɛ wɛt.", "9": "Mwat na vɔ mɛ e dak gwofwa gbarak,\ne ye wuk a gwɛ ko a doyo gwɛ gup.", "10": "E kulu lwɛl nshi e ji gwofwa,\nbayis mɛ be di kayɛ pyɛ ye gbɔng nerat.", "11": "E dul nshî nerɔt vit a tele,\nko pyɛ de ya sé e lɛrɛ e pat yɛ wɛshɛrɛk.", "12": "Ko netsitsɛng e gwa de bê sɛ̀ nɛ̀ arɛt?\nKo tɔ́k ha sé e gwa arɛt?", "13": "Mwat e tɔk nû dyâm nɛ wɛt,\nko be sɛ̀ nɛ e jêy vê neken wɛt.", "14": "Neciwil na ye, ‘Na sé na me wɛt’,\ngworep gwa ye, ‘Ma vɔk nɛ wɛt.’", "15": "Be tɔk sege nɛ na celes dyam shinang,\nkɛ be tɔk mara dyam pyɛng yaga talâ nɛ wɛt.", "16": "Celes dyam shinang kɛ dyéngere ryat sedesi\nyê vey na be tala mɛ̀ nɛ wɛt.", "17": "Dyam shinang na gyilâs ba vey na be tyɛngrɛ na nɛ wɛt,\nko be tɔk sege nɛ na wɔnɔ pyɛ̂ celes dyam shinang wɛt.", "18": "Be ka tɛ̀ kaà dyéngere ryat sedesi yemo de be tang yɛ à koral kɛ krestal wɛt,\npyɛ de be tala yaga netsitsɛng ya dal gap!", "19": "Be tɔk mara dyengerê topas na nɛ\nkɛ wɔnɔ celes dyam shinang wɛt.", "20": "Ko sɛ̌ yi e gwa de netsitsɛng ne yis ɛ?\nE hɛ̂ kwɔn de tɔ́k ha sé ɛ?", "21": "Ha sé e lɛrɛ vit à pyɛ cen de yɛ di hɛ,\nha sé e banga na benon lagwi arɔng.", "22": "Reku na kwɔ̂n bevuvwel ba ye, ba ga wok hywɛ́ e ra netsitsɛng.", "23": "Dagwi zɔng de a tɔk gwong nɛ,\na tɔk kwɔn de na yi ɛ.", "24": "Yaga e bɛrɛng jey mwa ryap,\ne di kayɛ pyɛ de ya sé e nɛ̂n lagwi.", "25": "A ga mara nedirik gul,\na ga yɛrɛ a nshi yɛnɛ̂ nɛ.", "26": "A ga nɔ̂ng rwak nu,\na ga tɛ̀ gwong arɔng yaga gbara.", "27": "Ano kwong a sɛ̀ netsitsɛng, a ha a bemasi,\na ngyɛgɛt nɛ yɛɛlɛl.", "28": "Ko Dagwi a yong mwasi,\nbengyip Darwey vɛ à netsitsɛng,\nko gas ò na ragas neves hɛ à tɔ́k.”"}
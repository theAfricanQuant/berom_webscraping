{"1": "Káa, Darwey e ji shom me,\na ga bang Siyɔn na lwil!\nA ga vala gbɔng nedyɛt Israyɛl\nyi e lagwi vey e jey\nsana bare na kwɔn sangal mɛ,\ne tuk lolô shom mɛ.", "2": "Darwey a wey sana tósho reyɔm\nna kakɛ kerepomo Yakɔp,\nko e ji shom mɛ de ye lolo,\na hama nekwɔn dál Yuda,\na gangas e vwel, a tɛ̀ ligis,\nsegwɔm o na vê nuyel sɛ.", "3": "E ji nepep shom mɛ\na shara gap Israyɛl.\nA kyɛ́ ɛ nà sɛlɛ hɛn\njeng de vê repugu ba vey.\nA re Yakɔp sede kya\nde he re kayɛ pyɛ de ya gwɔrɔ hɛ.", "4": "A mara ket mɛ sede wò repugu,\nna vwɔ yege mɛ sede wo como.\nA ga mɔbɔs mwa vemo de be ra kaa na yɛn,\ne kwɔn sangal bemat Siyɔn\nA ga shusha shom mɛ sede kya.", "5": "Darwey a ga tɛ́ ɛ sede wo repugu,\na ga wey na Israyɛl.\nA ga gangas mwa nelɔ begwɔ̀m mɛn,\na ga hala nekwɔn dal mɛn e barin.\nA ga gwɛ̌ a BeYuda sesin\nna lashe yey tyɔng wɛt.", "6": "A ga gangas kwɔn sangal mɛ sede bwi,\na ga wey na kwɔn re a yɛ fongol,\nDagwi Darwey a ga bang e Siyɔn,\nmwa nzem tanga negasî Shábat.\nKo a ga kyini gbɔng shom mɛ,\ngbɔng gwɔ̀m na piris mɛ.", "7": "Darwey a ga kyini gàgbang rangas nɔrɔ yas mɛ,\na ga gas ɛ na kwɔn re a yɛ fongol,\na ga nára e vwɔ wo repugu mɛ,\nvarâ duk nelɔ begwɔ̀m mɛ.\nBa mok e Gbɔng Duk Re Fongol Dagwi Darwey,\nsede e tuk nzem bemat mɛ.", "8": "Dagwi Darwey a tɛ̀ e yey mɛ be gangas\nbedwa gbɔng repomo Siyɔn.\nA nára rwik mara,\na hwɔtɔ vwɔ mɛ na a wey na rɛ wɛt,\na tɛ̀ be tosho dwa na tyɔ̌n gyeng wɛ,\nbe lashe hɛn mwa vɛ.", "9": "Rùhup wɛ bà ga ye pyɔp e vwel\nko ba ga kwɔrɔs vɛ.\nGbɔng Gwɔ̀m o na bemat badu mɛ\nba wɔ́ na yɛn e tê yére bemat,\nbe to wok hâ tusa wɛt.\nKo bezarap Dagwi Darwey\nbe to di negwi-ywey yi na yɛ wɛt.", "10": "Bemakuk Siyɔn mwa,\nba sangal e vwel yuu-yuu,\nba tɛ̀ fongol e bato,\nna berugu sesin e babek.\nBebot behwong Yɛrusalɛm\nba ga ye det a bato mɛn e vwel.", "11": "Bayis hom ba ga tɛ́ ɛn mwangalang na sesin,\nyey hom ye lɔl.\nMa ga tɛ́ me gbɛrɛk na lashe yey\nyaga ba ga wey na bemat hom.\nNèy na nèy vɔ na sé kushu\ne nehyok gbɔng repomo mó.", "12": "Ne tosho a beneng mɛn, ne tē,\n“Pyɛ̂ re na nshi sɔ a nɛ?”\nNe gabsa e nehyok,\nsede ba ga mǎ nɛ,\nko ne kushu hywɛ-hywɛ\ne vɔ beneng nɛ.", "13": "À Yɛrusalɛm, mê yang o ala,\nmê tyɛngrɛ hwo na sɛ́ ɛ?\nMê bɛrɛng reyɔm mo sede rê wa\nna me bin wɔrɔk hwo mɛ, à Siyɔn ɛ?\nRezot mo ra sé tes sede gworep.\nWa ê tɔk tɛ̀ o tyang ɛ?", "14": "Bezarap Dagwi\nbe yis a hwo na negwi-ywey ne bɔs.\nBe kulu a hwo banɛn mo wɛshɛrɛk\nna be toyo na hwo yi e sesam wɛt,\nko yɛn e yi a hwo na neha siitit\nde na sé bɔs, na pyɛ kwɛlɛng.", "15": "Bemat de be kweres e gwong\nbe dak vɔ na be byɛs o mɛ.\nBe rugum bato mɛn, ko be shɛgɛsh\nbarin Yɛrusalɛm, be tē:\n“Gbɔng pomo rat a hemo\nde há sè a mwa jey pyɛ yey pyɛng a?”", "16": "Mwa bemat repugu mo\nbe tabas a hwo nengyas,\nbe tē cwɛ̀ɛp, be roros nenu mɛn,\nbe dak sekun, be tē, “Wot a ga wey na rɛ!\nNgya ngya! Tuk a hemo de wot a vɔk e yey!\nÁ hemo de wot e gyeng, wot a ga di hɛ!”", "17": "Dagwi Darwey a ga ra pyɛ de á yong,\na ga sila ha de á ha,\nsede remo de á kana tē ano raane,\na ga wey na hɛ vit a nemwishish.\nA ga tɛ̀ wo repugu a vɔk yey pyɛng e ra hwo,\na gwɛ̌ a wo repugu gap e ra hwo.", "18": "Tosho ngyat-ngyat vɔk na Darwey,\na yin bemat Siyɔn!\nTik nemwishil min ne dɔng sede rɔt,\nnaturuk na nagwi!\nHwo kwon pɔng wɛt,\nbayis mo be pɔng arɔng wɛt.", "19": "Sogo, tosho naturuk,\ne jeng, e jeng!\nShusha yey mo sede nshi\ne nuyel Dagwi Darwey!\nNára vɔ mo vɔk na yɛ,\nyaga neken nèy mo,\nnemo de na sé kushu na vyong,\ne tô kahɛ hyok!", "20": "À Dagwi Darwey, bɛrɛng na hwo di!\nE beva de hwà ga sang ra a yɛn ano ɛ?\nBeha be re nèy mɛn\nde yɛn a tɛ̀ yey na nɛ a?\nBe mɔrɔ piris kɛ zarap Dagwi,\ne kwɔn re fongol Darwey a?", "21": "Bavin bebot bemat na bemakuk\nba dyɛngɛs tɔɔlɔl e fongol e nehyok,\nbebot bewen na behwong hom,\nde ba ga mɔbɔs e como.\nHwà ga tów ɛn na bewal sana nemwishish\ne tuk de shom mo ya sogo.", "22": "Sede remo de be rini regyɛng bemat e tuk nzem,\nano hwà rini a me pyɛ bengyip.\nE tuk shom Dagwi Darwey,\nvit a hwak de a hywit ɛ, a dal.\nNèy hom de ma tɔs ko ma ras nɛ,\nko vê repugu hom ba vey wey mɛ hywiri."}
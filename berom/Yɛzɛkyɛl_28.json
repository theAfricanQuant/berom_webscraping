{"1": "Dagwi Darwey a ha na me, a ye,", "2": "“À mwasi, há a gbɔng gwɔ̀m Tur wɔgɔ, Darwey Dagwi Darwey a ye:\n“Yey mo yé ra kaa,\nko hwà ye, ‘Ma sé dagwi,\nme sangal e gwofwa bedagwi,\ne tê berep’,\nko sɛ̌ wís, hwà sé mwasi, hwà sé dagwi wɛt,\nmwa ano de hwà jut tó mo wo netsitsɛng sede dagwi hwak.", "3": "Ey, hwo bara hwà vɔk netsitsɛng sede Danyɛl,\nvit a pyɛ neyaang de ya sɛ́ e lɛrɛ na hwo.", "4": "Yi na netsitsɛng mo na bare yey mo,\nhwà ga tula a tó mo pyɛ̂ nedanerey pyak,\nko hwà ga tula dyam shinang na dyam pyɛng\ne begban mo.", "5": "Yi na gbɔng netsitsɛng mo e byɛ,\nhwà ga gwɛ̌ nepyak yele mo,\nko yey mo ye ra kaa na yɛ̀,”", "6": "Ko di, Darwey Dagwi Darwey a ye:\n“Sede remo de hwà jut tó mo wo netsitsɛng,\nsede dagwi hwak,", "7": "ano, mê vey na yére dyuk e ra hwo,\nyére de ya dal bwang o na neves,\nyɛn ê hwɔlɔ bewal como mɛn\ne ra nerât netsitsɛng mo,\nna be lashe mɛ gbɔng nerat mo.", "8": "Yɛn ê bomo hwo e ji gwovɔng sak,\nko hwô ku reku reves,\ne hwomo e nɛ̂n gworep.", "9": "Hwô to ye, ‘Ma sé dagwi,\ne nuyêl vemo de ba mɔrɔ hwo,\nmwa ano de hwà sé mwasi, ko e dagwi wɛt,\ne vɔ vemo de ba mǎ hwo a?’", "10": "Hwô ku rekû bemandul,\ne vwɔ̂ bemat yére dyuk.\nMe Darwey Dagwi Darwey ma ha ano.”", "11": "Ano arɔng, Dagwi Darwey a to ha na me, a ye,", "12": "“À mwasi, ra lwɛlɛ̂ sesin e ra gbɔng gwɔ̀m Tur, ko hwo yang ɛ, Darwey Dagwi Darwey a ye:\n“Hwá sè pyɛ durâ síla gyat,\nhwá sila na netsitsɛng,\nko hwá sè gyat e bɛrɛng.", "13": "Hwá sè e Ɛdɛn, bwî Dagwi,\nhwá tɔrɔ hwo kyúruk na kayɛ dyéngere ryat,\nyɛ̄ à karnelyan, na kirisolit, na dɛ́mɔn,\nna beril, na onis, na yaspa,\nna safir, na ye wilwil, tanga ɛmɛral.\nHwá tɔrɔ hwo na pyɛ̂ dyam shinang.\nBá yong a hwo yɛ yimo tuk de bá yong o.", "14": "Ma nɔng o pyɛ cen ye bɛ́rɛng nekanang,\nhwá sè e ra rakû jɛrɛ wo Dagwi,\nhwá kyě kyè e tê cilâ kyâ hwalang.", "15": "Negwɔn mo ná sè gyat,\nyi e tuk de bá yong o,\nsɛ̌ jeng de ba sɛ̀ banɛn e ji mo.", "16": "E ji nepyak byɛ mo,\nhwá sila na yol, ko hwá ra banɛn,\nyi ano, ma barak hwo sede pyɛ ligis,\nyi e rakû Dagwi,\nko pyɛ cen yè bɛrɛng nekanang ya ro o,\nyi e tê cilâ kyâ hwalang.", "17": "Yey mo ya ra kaa yaga nerat mo,\nhwà lashe netsitsɛng mo yi na durâ\ngbɔng nerat mo.\nMa barak hwo vɔk e vwel,\nma wunta pyɛ̂ neyaang mo e nuyel begwɔ̀m\nna yɛn a bɛrɛng nejɛng mo wɛshɛrɛk.", "18": "Yaga nepyak banɛn mo,\nna nevît necik mo e byɛ,\nhwà ra jɔgɔ na nekwɔn jɛrɛ mo.\nAno, ma tɛ̀ kya he nusu yi e ji mo,\nko ha re o,\nko ma tɛ̀ hwo sè fongol pwɛng e jey,\ne bayîs mwa vemo de ba bɛrɛng hwo.", "19": "Mwa vemo de ba tɔk o e ji bemat o,\na yang ɛn yɔɔt na hwo,\nhwà ga vey e ra yɛnɛ ves,\nko hwô to sè wɛt nesheneshey.”", "20": "Dagwi Darwey a yang me:", "21": "“À mwasi, sɛt bayis mo vɔk e Sidɔn, na hwo zarap e ra pomo mo,", "22": "na hwo ye, Darwey Dagwi Darwey a ye:\n“Me ra repugu na hwo, à Sidɔn,\nko mê sɛ̀ gbɔng nerat e tē mo.\nYɛn ê tɔk, me wɛ à Dagwi Darwey,\njeng de ma yɛrɛ a hɛ shɔ̄t,\nna me dura nejɛrɛ hom e ji hɛ.", "23": "Mê tomo na tumbang e ra hɛ,\nna lushâ nemi e nehyok hɛ.\nBê kushu be gabsa bavin o e tê hɛ,\nwâl como wô sè e ra hɛ e kawɛ bak.\nKo yɛn ê tɔk, me wɛ à Dagwi Darwey.”", "24": "Dagwi Darwey a ye, “E jeng o, vit à yerê bemat jey cak de ya gwɔrɔ yin BeIsrayɛl, ko ya byɛs hin, de yê sang to mǎ hin sede rɔgɔ kɛ shik. Ko yɛn ê tɔk, me wɛ à Darwey Dagwi Darwey.”", "25": "Darwey Dagwi Darwey a ye, “Jeng de mê tula BeIsrayɛl yi e bemat de ba kana shara hɛn vɔk na yɛn, na me dura nejɛrɛ hom e ji mɛn, e bɛ́rɛng yére bemat jey, ano yɛn ê sangal e vwel mɛn de má kana nɔng mwat fwom hom Yakɔp.", "26": "Yɛn ê sangal tyang e ji hɛ, yɛn ê lɔk nelɔ na be tus bě anap. Yɛn ê sangal tyang, jeng de mê hwo tabak mwa bemat vwara mɛn de ba kana kyě byɛs ɛn. Ko yɛn ê tɔk, me wɛ à Dagwi Darwey, Dagwi mɛn.”"}
{"1": "Elifas wo Teman a hanat a ye,", "2": "“E rɛ̌ de mwasi ê tɔk sɛlɛ Dagwi ɛ?\nMwin, mwât netsitsɛng e tɔk ra a yɛ pyɛ cak wɛt.", "3": "Sɛ̌ necik na sé pyɛ yey pyɛng na Wo Reto Mwa arɛt?\nE sɛ̂ pyɛ Dagwi de yê sè yaga vit a hwo na renɛn ɛ?", "4": "A sé yaga hwó sap ɛ de a gyong o\nko a tɛ̀ sekun mō a?", "5": "Neves mō na kat wɛt a?\nBanɛn mō vit a yɛnɛ arɔng.", "6": "Hwà ga sey berugu sede pyɛ̂ selek na besâ sangal mō sana retin,\nyi ano hwà tik ɛn warap.", "7": "Hwà ga nɔ̂ng vemo de ba ga ruru nshi wɛt,\nko hwà ga ro na pyɛ̂ re e vemo de be wok vyong.", "8": "Sevwel sa sé na yɛ de a vɔk pyɛ̂ tô como,\nko wo gap ê re nedanelɔ sevwel o.", "9": "Hwà ga ro bekuma, ba kyè vɔ sǎn,\nhwà ga sey ɛ pyɛ de ya sé ye nehyɛn.", "10": "Yaga ano ba ga rɔnɔ hwo na segun,\npyɛ̂ té lot yê hwo o hák, yê nɔng o bengyip.", "11": "A sé a hwo mwangalang, hwà tɔk di wɛt,\ntɛmɛ-nshi wa ga re o.", "12": "Dagwi a sé e hwomo e lagwi wɛt a?\nBɛrɛng neyikyîk netangacɛn, na sé bagat wɛt!", "13": "Hwà ye, ‘Dagwi a tɔk ɛ̀ pyɛ cak wɛt,\ne tɔk ra shɔt e lwil arɛt?", "14": "Balê rwak ba tɛ̀ a yɛ nehywiinin ano, e tɔk bɛrɛng wɛt,\ne kyè e ra ragyip lagwi.’", "15": "Hwó sangal e ra negwɔn raane nemo de\nbemat beves be kyè e nɛ̀ arɛt?", "16": "Ba jut ɛn gyam be wul nepɔlɔ mɛn,\nnshi na ga rɛng batis mɛn.", "17": "Yɛn de ba yâng Dagwi, ‘Gās o na wot,\ne sɛ́ de Wo Reto Mwa ê ra a wot ɛ?’", "18": "Mwa ano de yɛn a sila nelɔ mɛn na pyɛ́ ryat,\nko barê bemat beves ha vey bagat na mɛ wɛt.", "19": "Vemo de ba sé cik be di, be vɔk yey pyɛng sizɔng,\nko vemo de vit à hɛn na renɛn be shɛgɛsh, shɛ́gɛsh byɛs;", "20": "be tē, ‘Mwin ba ga wey na vê repugu mot,\nko pyɛ de ba tɛt ɛ, kya ha ga re hywiri.’", "21": "Yong o na Dagwi, na hwo sangal tyang;\nano hwô sɛ̀ nerat.", "22": "Sey basa yi e nu mɛ,\nko hwo tik ha mɛ e ji yey mō.", "23": "Ka hwà toyo vey na Wo Reto Mwa, hwo dyɛng to mo,\nko hwô pat pyɛ́ vyes yikyik yi e kwɔ̂n sangal mo,", "24": "ka hwà ka kyě barak dyam shinang mō e fongol,\nceles dyam shinang e tê beta rɔt,", "25": "ka hwà jama Wo Reto Mwa e tô dyam shinang\nna dyam pyɛng,", "26": "ano hwô vɔk yey pyɛng na Wo Reto Mwa,\nko hwô tɔk tumal e nuyêl Dagwi.", "27": "Hwô ra won na Dagwi, ê wok o,\nko hwô tɔk tala pyɛ́ de hwà ga vo nu e ra yɛ.", "28": "Pyɛ de hwà ga tɛ̀ e yey mō, bê sila yɛ,\nnegbey nê sè e ra begwong mo mwa.", "29": "Dagwi e kyɛ́ ɛ bemât tôs to,\nko e sey mwat de e dyɛng to.", "30": "Ê sey mwat de vit a hɛ na nɛn,\nê sey womo de yey mɛ ya sé haalal.”"}
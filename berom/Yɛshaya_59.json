{"1": "Di in, vwɔ̂ Dagwi Darwey gwa radɛ bwit nà sey in wɛt,\nkɛ betong mɛ ba sé rip nà wok.", "2": "Neburu min na dul tē min na Dagwi min e negya,\nko banɛn min ba ga bang bayis mɛ yi na yin,\nano a tɔk wok in wɛt.", "3": "Yaga vɔ min ba sé ligis na nemi,\nko nekɛn vɔ min ná buru.\nBèbɛrɛ̂k nu min be ha bɔs,\nko balem min be ha há ves.", "4": "Vit a mwat de e tɛ̀ kun cik,\nvit a wò wɔ̂ shɔt na tsak o.\nMwa hɛn be tɛ̀ gap mɛn e ra neha yapyi, yɛn e vɛ́sɛ bɔs,\nbe sey jîm gawey ko be tɔ neves.", "5": "Yɛn e kwɛk bagyi gwɔ̄m-rwey,\nyɛn e lɔk rugu na shwêy nàrang.\nKawɛ de a re bagyi vɛ ê ku,\nregyi de ra mɔrɔ hɛ re kwɛk gàbak.", "6": "Be tɔk lɔk rugu na benarang mɛn wɛt,\nyɛn e tɔk báng ɛn na pyɛ de ba lɔk wɛt.\nTom mɛn ba sé ve banɛn,\nko tomông yol ba sé e vɔ mɛn.", "7": "Bol mɛn be tele vɔk e de neves,\nko yɛn e tē kyùk e de lushâ nemî bemat sana nɛn.\nBarê yey mɛn ha sé hê buru,\nkahɛ kwɔn de yɛn a wɔ́ he sè\nshɛ́rɛk-shɛrɛk na gawêy wey mɛn.", "8": "Yɛn a tɔk gwông netyang na yêy dyɛngɛ wɛt,\nko vit à shɔt tsak o e gwòng mɛn.\nYɛn a ga yong gwòng mɛn de ba tē rɛ̌t,\nko vit à mwat de e raa vɛ de e sɛ̀ netyang.", "9": "Yi ano, gâs badu e tē ha sé yikyik na wot,\nko wot e sɛ̀ necik e kwɔn hak wɛt.\nWot e gyeng negbey, ko mwa a sé mwangalang,\nnewɛshɛrɛk, ko wot e kyè e lwil.", "10": "Wot e mɔgɔm sede bebók e varâ duk,\nwot e ra kìkap sede vê bayis wɛt.\nWot e tiris bol tê-gwi sede e nèwil,\ne ji vê gap, wot a sé sede bavin o.", "11": "Mwa hot wot e lulum sede bebeyar,\nsede begumurus wot e kùnus.\nWot e gyeng gâs badu e tē, ko wís,\nyaga sêy neken, ko na sé yikyik na wot.", "12": "Yaga neburu mot e nuyel mo na sé hyɔt,\nko banɛn mot be nɔng nuha e ra wot.\nMwin neburu mot na sé na wot,\nko wot a tɔk banɛn mot,", "13": "na neburu mot, na tono na Dagwi Darwey,\nna doyo yi e raà Dagwi mot,\nna hâ neha mɔt, na sogô nehywɛ,\nna gwɔrɔ̂ng neha bɔs, na hâ nɛ e yey mot.", "14": "Ba ga gang gâs badu e tē e bama,\nnecik na tumal yikyik,\ntsak o wa ga tiri bwol e dúra,\nko hâ mwin he tɔk yel e hwomo wɛt.", "15": "Vit à tsak o,\nko be tak a vemo de ba kyɛ́ ɛn nà ra neves.\n \nDagwi Darwey a di pyɛ́ mo mwa, ko ya lashe a yɛ yey,\nde vit a gâs badu e tē.", "16": "A di vit a mwat,\na lashe yey de vit a wo tɛ̂ nu,\nano vwɔ mɛ pyɛ mɛ gwa nɔng ɛ wɛng,\nko a ra fwom na necik mɛ.", "17": "A jut necik sede dyam pamâ bâng ragey,\nna sêy neken sede bong dyam gyêp rato.\nA jut rugû talâ pyɔ̌n sede rugu lwis,\nko a hanas rebek mɛ na shom sede gworugu.", "18": "Ê tala kawɛ mwat tyɛng na tomong mɛ,\nshom yaga vê repugu mɛ,\ntalâ pyɔ̌n na vê sogô nehywɛ.\nVɔk na vê bakwogom mwa, ê tala hɛn pyɔ̌n tomong mɛn.", "19": "Ano vê rwa ta bê wok bengyip rezâ Dagwi Darwey,\nko vê rwa rak, vê gbɔng nerat mɛ.\nYaga ê vey sede rɔt de ha ga sila na nshi\nde gûl Dagwi Darwey gwo gangas.", "20": "Ko ê vey e Siyɔn sede wo viri hɛn,\nna vê Yakɔp de ba doyo yi e buru.\nHâ Dagwi Darwey à hemo.", "21": "Ko di me Dagwi Darwey ma ha,\nwuna-na-sira hom na bemat hom:\nGabik hom de ha sé e ra yin,\nna neha hom de ma ga tɛ̀ e nenu min,\nnê nu ɛn yi e nenu min,\nkɛ nenu nèy min,\nkɛ nenu nèy nèy min wɛt,\nyi e remo vɔk e nesheneshey.\nHâ Dagwi Darwey a hemo."}
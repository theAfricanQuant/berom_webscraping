{"1": "À Dagwi Darwey, hwó tabak bemât ragas neves.\nVey, dura shom mō!", "2": "Hwà sé mwât ra a jey mwa shɔt.\nSogo, ra pyɛ cak!\nTala a bemât tôs to pyɛ de ya jam yaga yɛn.", "3": "Vɔk e yɛ̌ jeng de bemat beves bê rɛ̌ na nzem ɛ?\nVɔk e yɛ̌ jeng, à Dagwi Darwey ɛ?", "4": "Bemât ragas nengyas bé nàra e de paà kwas,\nbé sǎ e de dâk gèy.", "5": "À Dagwi Darwey, bé midra a bemat mō,\nbé weres na vemo de ba sé bemo.", "6": "Bé mɔbɔs bekuma tanga nehyɛn,\nbé weres na bemat beduk de ba sé sangal e sevwel mot.", "7": "Ko bé tē, “Dagwi Darwey, Dagwi wo Yakɔp e bɛrɛng wɛt.\nPyɛ mɛ ya sé ɛ wɛt.”", "8": "À yin betɔn, bare hin!\nYin de vit a hin nà rato, yin ê vey tɛ̀ netsitsɛng nayu ɛ?", "9": "Dagwi de a yong a wot betong, e wokos wɛt a?\nYɛ de a yong a wot bayis, e bɛrɛng wɛt a?", "10": "Yɛ de e gyong yére dyuk, ê tabak hot wɛt a?\nYɛ de e basa a bemasi begwong mɛ,\nê tɔk pyɛ́ de wot e ra wɛt a?", "11": "Dagwi Darwey a tɔk bare bemasi,\na tɔk, ha sé yapyi zɔng.", "12": "À Dagwi Darwey, vê wɛng a vemo de hwó gyong ɛn,\nvemo de hwó basa a yɛn badu mō!", "13": "Hwó nɔng ɛn pɔngɔ e jeng reyɔm,\nyɛn e gyeng sɛ̌ ba cing a bemat beves sak.", "14": "Hwô ye waa a bemat mō wɛt,\nhwà rɔda ye zak a vemo de ba sé bemo wɛt.", "15": "Bemât râ shɔt bê to hwo gas shɔt e tē,\nko vemo de neyey mɛn na sé yɛt bê dyɛng e ma e yɛn.", "16": "Wa ê tumal a me e ra bemat beves arɛt?\nWa ê sey me yi e vwɔ̂ bemat nengyas ɛ?", "17": "À Dagwi Darwey, ka hwà yang sɛlɛ me wɛt,\nka ê ros wɛt, ma yang bomo bong.", "18": "Jeng de ma di, ma sé bagat e nû reku,\nma bare, hwà tɛ̀ yey na me,\nko hemo ha gwɛ̌ a me gap.", "19": "Ko jeng de yey hom ya sila na bɔrɔk,\nhwà wɔrɔk me, hwà pɛngɛ a me yey.", "20": "Hwó kyɛ́ o bemât shɔt de be gas shɔt e tē wɛt,\nhwó kyɛ́ o vemo de be ra pyɛ́ de redu ra ro mɛ arɔng.", "21": "Be man to, na be wey na bemat berat,\nko be yɛrɛ a vemo de vit a hɛn na nɛn shɔt.", "22": "Ko hwo, à Dagwi Darwey, Dagwi hom,\nhwà sé a me sede fwara, kwɔn dal de me tele vɔk ɛ.", "23": "Hwô tala vê repugu hom nengyas mɛn,\nhwô wey na yɛn yi na tomong ves de ba ga ra.\nEy, hwô wey na yɛn, à Dagwi Darwey, Dagwi mot."}
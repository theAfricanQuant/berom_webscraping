{"1": "Vê wɛng a vemo de Dagwi a ga hala a yɛn banɛn mɛn,\nvemo de a ga ye bam na negbarak mɛn!", "2": "Vê wɛng a vemo de Dagwi Darwey a ye, vit a hɛn na nɛn,\nvemo de vit a kwɛlɛng e nenu mɛn.", "3": "Gyam na me kulu banɛn hom,\nbekup hom ba ga tɛ́ ɛn ngashashash, ma wosho e de rus.", "4": "Nagwi na naturuk hwà ga tabak me,\ngap hom ha ga tala hɛ sede tîn cɔgɔt de ha ga ye nɔɔshɔsh.", "5": "Yaga ano, ma kulu banɛn hom na hwo à Dagwi Darwey,\nma tono na buru hom ko hining wɛt.\nMa tɛ̀ e yey hom, na me ha mwa banɛn hom,\nko hwà ga hala a me kayɛ pyɛ.", "6": "Yaga ano, tik mwa vemo de ba sé pang na hwo\nbē ra won jeng de yɛn a ga tɔk banɛn de ba ra.\nAno kwong, jeng de gbɔng reyɔm rê sogo,\nrê sɛ̀ ɛn wɛt.", "7": "Hwà sé a me kwɔ̂n lɛrɛ!\nHwô sey me yi e ji reyɔm,\nhwô tɛ̀, bemat be gwɔsɔ me na râ lwɛlɛ, yaga hwà ga sey me.", "8": "Hwà ha a me, “Mê basa a hwo pyɛ́ de hwô ra,\nmê dura a hwo gwong de hwô kyè ɛ, ko mê tɛ̀ bayis e ra hwo.", "9": "Dwa na dwa-madung ba tɔk gwong de be kyè ɛ wɛt\nsɛ̌ ba tɛ̀ a vɛ nerwey.\nKo hwo, de hwà sé sede vɛ wɛt,\nano, pyɛ cak yê mǎ hwo wɛt.”", "10": "Bemat neves bê di reyɔm pyak,\nko Dagwi Darwey e tɛ̀ yey ding-ding na vemo de be tɛ̀ gap e ra yɛ.", "11": "Vɔk in yey pyɛng yaga pyɛ de Dagwi Darwey a ga ra!\nÀ yin de yin e gyeng ha mɛ, rɛ̌ hin na nzem!\nRá in biibi, à yin mwa de neyey min na sé yɛt!"}
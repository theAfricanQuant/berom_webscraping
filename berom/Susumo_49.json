{"1": "A vane ano, Yakɔp a yila nèy mɛ bewen o, a ye, “Tula hin, na me bin ha a yin pyɛ́ de yê sɛ̀ in e jeng de ye kyè vey.", "2": "“Tula hin, na yin wok, a nèy hom,\nwet in betong na ha hom.", "3": "À Rubɛn, hwêy negel hom,\nnegak hom, tɔ̂ mɛsɛng e ji newen hom,\nhwà dal na nerey,\nhwà to dal na gap arɔng.", "4": "Ko hwà rɔda to sè wo nuyel wɛt,\nhwo de hwó ra dedɛngɛ sede nshi,\nyaga hwà dyɛng e ra gwat hom,\nko hwà tɛ̀ gwɛ ligis.", "5": "À Simɛyɔn na Levi, yin a sé pyɛ jining,\nbewâl como min ba sé pyɛ̂ sogô nehywɛ.", "6": "Ma rɔda wuna badu tanga yin wɛt,\nbe kwon bara me e ji tula min wɛt,\nyaga yin a mɔbɔs bemat e ji shom,\nna garen yin a tow berinîs behywarak.", "7": "Gawey e ra yin, yaga shôm lolong min,\nshom de vit à toshô reyɔm.\nMa rɔda gas in yi na bemin,\nko mê shara hin e ji sevwêl Israyɛl.", "8": "À Yuda, hwo wɛ de begwa mō bê somo,\nbê tē guduruk e nuyel mō.\nHwô kaba bemât repugu mō e ra fwɔ,\nhwo ngyɔklɔ hɛn e vwel.", "9": "Hwà sé sede hwêy gukum,\nde ha to hɛ́ na ngyama vɔk e fwara.\nHwó dyɛng wulum e vwel sede gukum, gwɔ̀m ngyāma,\nwà de e kyɛm, a ra ɛ arɛt?", "10": "Kpin tanga gwelê negwɔm bê nàra na hwo,\nyi e yere mō de bê kasa ɛ̀ begwɔ̀m.\nYére bemât jey yê dyɛng to mɛn na hwo,\nyê tala a hwo pyɛ́ de ba tɛ̀ a yɛn.", "11": "E jeng negwɔm mō pyɛ́ yê sè shɛrɛk:\ne ka sè a hwo pyɛ cak wɛt,\nna hwo rɔgɔs hwêy madung mō e tîn anap,\nkɛ ha ka sé rat o, ow.\nKa hwà simo, hwô tɔk kus rugu mō e nshî anap,\nyaga nà sé a hwo bɛs.", "12": "Yéneng bayis mō ya sé wɛng-wɛng na nshî anap,\nyìn mō be pɛngɛ pes yi na sɔ̂ nevasâl rɔndɔng.", "13": "À Zɛbulun, hwô sangal e kwogôm gbɔng rep;\ne hwomo bedwa-nshi ba rɔda sɛ̀ kwɔ̂n pɔngɔ rat,\nko sevwel mō sê yɛnɛ hɛ e Sidɔn.", "14": "À Isakar, hwo à madung de wó kyè kwɛngɛl rekyɛn,\nhwó sangsal e hêy-bedwa.", "15": "Sede hwà di, hwà ga sɛ̀ kwɔ̂n sangal tyang,\nvwel o arɔng ha jam a hwo sizɔng,\nhwà ye kwot,\nko hwà simo râ fwôm retek.", "16": "À Dan, hwà rɔda re negwɔm e ra bemat mō,\nsede hwak e ji yerê Israyɛl.", "17": "Hwà rɔda sè gwɔ̄m e vwâ gwong,\ngàbak e gwông bol,\nwo roros batô bol dwa,\nyaga na wo werek mwât laga wɛ na bama.", "18": "À Dagwi Darwey, ma sé gyeng, na hwo sey me!", "19": "À Gat, bemât jugu bê hwo e ra hwo,\nko hwà rɔda hywit o, hwô ro ɛn.", "20": "Hirî Ashɛr bê nɔngɔs pyɛ́ shɛrɛk,\ne ji mo bê sɛ̀ pyɛ̂ re ryat yerê ye lɔ gwɔ̀m.", "21": "À Naftali, hwà sé vow de ba hàla wɛ,\nwomo de wo tɔs nèy nerat.", "22": "À Yɔsɛf, hwà sé madûng hey,\nmadûng hey e lwel nshi, e hagât rahwol.", "23": "Bemât gbang ba sogo e ra hwo na shom,\nba tabas hwo, ba shɔk a hwo jim vɛt.", "24": "Ko Mwât gap a kwɔrɔs begbang mɛn o;\nberinîs vɔ mɛn ba tuyu hɛn,\nyi na Dagwi wo Yakɔp de a Vɔk Reto,\nyɛ Mwât gyeng na gyêp Israyɛl.", "25": "A sé e Dagwi wo da mō de e sɛlsɛ hwo,\nDagwi Wo Retô Mwa de e tɛ̀sɛ a hwo nerat.\nE nɔngɔs hwo rwak yi e larwak,\nnshî lel yi e vwel ciwil,\nhiri mō bê sɛ̀ pyɛ́ pyak,\ne tɛ̀sɛ beha min na yas min, be sɛ̀ nèy pyak arɔng.", "26": "Nerat de me, da mō, ma sé tɛ̀ e ra hwo\nna dal nerat ne bedabeda hom:\nyɛn a sé a me sede beraku\nde ba sé e tɛt o, be nàra gbak-gbak,\nnerat mō na dal vɛ mwa.\nTik na nerat nemo ne raa hwo,\ntik na ne sǎ e ra hwo,\nhwo de ba tik detu yi na begwa mō.", "27": "À Bɛnyamin, hwà sé bwá de vit à jɔgɔ:\nbop nagasi hwó re bemât repugu mō e como,\nnawiri hwó gas pyɛ́ de hwà hashe.”", "28": "Mwa vemo ba sé yére kuru na yɛ bya yê BeIsrayɛl, ko pyɛ́ ma yane de da mɛn a ha a yɛn, jeng de a sé tɛ̀ a kawɛ nerat, a nɔ̂ng kawɛ mo nerat de na jam yaga yɛ.", "30": "E bama mo, Yakɔp a nɔ̂ng nèy mɛ nu, a yang ɛn, “Di in, ma sé kyè wɔ̀ sɛ̀ beda hom. Lɛrɛ me hin tanga beda hom e fwara gwomo de gwa sé e cwɛ̂l Makpɛla, e rwa rak na Mamrɛ e sevwêl Kanaan, gwomo de Abraham á kana sey yi na Ɛfrɔn, WoHiti, yaga kwɔ̂n besak.", "31": "A sé e hwomo de ba lɛrɛ ɛ̀ Abraham na hwā mɛ Sara; e kwɔn a hane de ba to lɛrɛ ɛ̀ Yishak na hwā mɛ Rɛbɛka; ko e hwomo de ma lɛrɛ ɛ̀ Leya arɔng.", "32": "Cwɛl o na fwara mo de gwa sé e ji gwɛ, ba sey yi na BeHiti.”", "33": "Jeng de a yɛnɛ ha a nèy mɛ, ko a dyɛng e ra gwat, a vo nesong yɛnɛ mo, ko a wɔ̀ sɛ̀ beda mɛ."}
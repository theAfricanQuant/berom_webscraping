{"1": "Neha Amɔs, hwak e ji belêk tyīmit kerepomô Tekowa à nemo. Dagwi á dura a yɛ pyɛ́ yemo mwa e ra BeIsrayɛl e jeng de Uziya a sè gbɔng gwɔ̀m Yuda ko Yɛrɔbɔwam hwêy Yɛhɔwash á sè gbɔng gwɔ̀m Israyɛl neshey neba gyam digîs jey de há té.", "2": "Amɔs a ye,\n“Dagwi Darwey ê lumla yi e Siyɔn.\nFwɔ mɛ gwô takla yi e Yɛrusalɛm.\nNekwɔn gyengês yas na sé hworok,\nkɔ sɔng de gwa sé liplip e ra Raku Karmɛl gwa sé ye nɔɔshɔsh.”", "3": "Dagwi Darwey a ye,\n“Bemât Damaskus ba re nuyel na ragas banɛn, e ra banɛn,\nko mê tik nà tabak hɛn wɛt.\nYɛn a dak bemat hom vê Gileyat\nSede be dak pyɛ́ e gazu na gwocwang bāpyông dyam.", "4": "Yaga ano mê tɛ̀ kya e ra lɔ̂ negwɔm Hazayɛl,\nko hê re nekwɔn dâl Gbɔng Gwɔ̀m Bɛn-Hadat.", "5": "Mê kwɔrɔs ri Damaskus\nko mê ro bemat de ba sangal e Nɛk Avɛn mwa,\nKo mê kwɔrɔs gwelê gwɔ̀m Bet-Ɛdɛn arɔng.\nKo mê hashe bemât Sirya vɔk e de sesam e vwêl Kir.”\nDagwi Darwey a ye ano.", "6": "Dagwi Darwey a ye,\n“Bemât Gaza ba re nuyel na ragas banɛn e ra banɛn,\nko mê tik nà tabak hɛn wɛt.\nYɛn a hashe mwa bemât yere jining\nko ba wɔ rów a BeƐdɔm sede besam.", "7": "Yaga ano, mê tɛ̀ kya e ra bejwâ-pomô Gaza,\nna he re nekwɔn dal mɛn.", "8": "Mê ro bemat tanga bapomô Ashdot na Ashkɛlɔn.\nMê tabak bemât Ɛkrɔn, ko mwa bwang BeFilisti bê kushu arɔng.”\nDarwey Dagwi Darwey a ye ano.", "9": "Dagwi Darwey a ye,\n“Bemât Tur ba re nuyel na ragas banɛn e ra banɛn,\nko mê tik nà tabak hɛn wɛt.\nYɛn a hashe mwa bemât yere jining vɔk e de sesam e vwêl Ɛdɔm,\nko yɛn a kyɛ́ ɛn nà gyeng redu\nsangâl netyâng begwa.", "10": "Yaga ano, mê tɛ̀ kya e ra bejwâ-pomô Tur\nna he re nekwɔn dal mɛn.”", "11": "Dagwi Darwey a ye,\n“Bemât Ɛdɔm ba re nuyel na ragas banɛn e ra banɛn,\nko mê tik nà tabak hɛn wɛt.\nYɛn a ra jamâ begwa mɛn BeIsrayɛl na wal\nko ba wok nemwishish mɛn wɛt.\nYɛn a ra shom na yɛn vit a yere mo,\nko yɛn a tik, repugu mo re ye rɔ̀s wɛt.", "12": "Yaga ano, mê tɛ̀ kya e ra repomô Teman,\nna he re nekwɔn dal ne Bɔsra.”", "13": "Dagwi Darwey a ye,\n“Bemât Amɔn ba re nuyel na ragas banɛn e ra banɛn,\nko mê tik nà tabak hɛn wɛt.\nE como de ba ragas na be gwɛ̌ yɛnɛ̂ vwel mɛn,\nyɛn a vugus behâ Gileyat de ba vɔk nejim.", "14": "Yaga ano, mê tɛ̀ kya e ra jwâ-pomô Raba,\nna he re nekwɔn dal mɛn.\nComo mo yê vey na dâk sekun,\nko wula wô vey na rwâk gwogul.", "15": "Bê kyè na gbɔng gwɔ̀m mɛn na bemât fwom mɛ\nvɔk e de sesam e vwel hak.”\nDagwi Darwey a ye ano."}
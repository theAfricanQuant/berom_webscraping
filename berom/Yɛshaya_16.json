{"1": "Tomo na byot tyīmit vɔk na gwɔ̀m vwel o,\nyi e Sela, e hêy gbingiring,\nvɔk e Raku Siyɔn.", "2": "E kwɔ̂n ye dɔ̂ Rɔt Arnɔn, behâ Mowap bê sè\nsede benon de be kyě rini,\nsede nenon de ba ga ro nɛ e barɛngɛ mɛn.", "3": "Bê tē, “Vo a wot hin redu,\ngas a wot hin badu e tē,\nTɛ̀ necam mo e ra wot sede naturuk e tê-gwi,\nlɛrɛ vemo de ba ga ro ɛn e jey,\nhwo row vemo de be kyě tele kpɛɛ wɛt.", "4": "Tik vê Mowap de be kyě tele kpɛɛ,\nbe sangal na yin,\nsè kwɔ̂n lɛrɛ yaga yɛn,\nyi na vê wey na yɛn.”\nJeng de mwât tak a yɛn a to sé wɛt,\nko ba ga tik wey na yɛn,\njeng de bemât wey na yɛn ba ga hala vwel o.", "5": "Ano bê tɛ̀ gwofwa negwɔm gwo tsak tɛ̂ yey, e bûk Davit,\nko mwât shɔt wo tsak o ê sangal e ra gwɛ,\nê gas badu e tē\nê ra pyɛ́ de ya sé cik dey-dey.", "6": "Wot a ga wok dâk kaa Mowap — e dak kaa tyɔng wɛt!\nWot a ga wok dâk gèy, na dâk kaa, na dúsa mɛ,\ntôs to mɛ ha sé hê bɔs zɔng.", "7": "Yaga ano tik na Mowap wo dak sekun,\ntik kawɛ e ji mɛn a dak kun yaga Mowap.\nBe tosho, be lashe yey,\nyaga bagàt regwi Kir-Hareset de ba shumung bê to sè wɛt.", "8": "Hirî anap Hɛshbɔn\nna batîn anap Sibma ba ga hworok,\nNshî anap mɛn ná vos bedaberêy\nyére bemât jey.\nBatîn anap o bá nǎ vɔk e Yazɛr raane,\nko bá wɔ̀ wul hêy gbingiring,\nnelang o ná shara hɛn kpɛɛ\nnè wɔ ye dɔ à gworep.", "9": "Ano mê tosho yaga batîn anap Sibma,\nsede remo de me tosho yaga Yazɛr.\nMê vɔ́n in na nemwishil hom,\nà yin Hɛshbɔn na Ɛlɛyalɛ,\nyaga lwɛ́lɛ bemât bwâl nèy anap min,\nna gwô vê bwâl pyɛ̂ yeneng min gwa ga wɛrɛ yuu.", "10": "Yey pyɛng na shɛgɛsh ba to sé\ne hirî pyɛ́ min rat wɛt,\nko e hirî anap min be ra lɛlɛ wɛt,\nbe to wok gbɔ̂ bemat wɛt,\nbe to farang nèy anap e nekwɔn farang o wɛt,\ntâ lwɛ́lɛ bemât bwal ha ga yɛnɛ hɛ.", "11": "Yaga ano, yey hom ye dak sede yòm yaga Mowap,\nsimo hom mwa arɔng yaga Kir-Hareset.", "12": "Jeng de BeMowap bê kyese e nekwɔn sekwit\nmɛn ne rahwol,\nko be yel e kwɔ̂n rê fongol mɛn na be ra won,\nko yɛn ê sɛ̀ nerat nehak wɛt.", "13": "Hâ Dagwi Darwey à hemo e ra Mowap raane.", "14": "Ko a remo Dagwi Darwey a ye, e ji neshey netat, sede neshey mwât fwôm byɛ, gbɔng nerât Mowap nê tɛ́ ɛn pyɛ byɛs, mwa na nepyak bemat mɛ, ko vemo de ba tɛt ɛ, bê sè tyɔng zɔng, vit à gap."}
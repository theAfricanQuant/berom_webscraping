{"1": "Cīnat neha Gbɔng Gwɔ̀m Sɔlɔmɔn Davit,\ngbɔng gwɔ̀m Israyɛl,", "2": "na bemat be bin tɔk netsitsɛng na basa,\nbe vɔk tɔ́k-tsik na tɔ̂k cap neha ciwil,", "3": "na be bin sɛ̀ basa na tɔ̂k ra pyɛ́ na netsitsɛng,\nna necik na gas badu e tē, na bare rat,", "4": "na vê dunus be basa nehywɛ râ pyɛ,\nna bewen be basa gwông sangal rwat,", "5": "na wo netsitsɛng arɔng a bin wok ko e gwɛ̌ tɔk,\nmwat de a vɔk tɔ́k-tsik e sɛ̀ sekwɛl,", "6": "na yɛn a bin tɔk cinat ha tanga pyɛ̂ negbang,\nneha vê netsitsɛng tanga nerangsâl rigim.", "7": "Sâp Dagwi Darwey, hɛ à susû tɔ́k,\nbetɔn be byɛs netsitsɛng na basa.", "8": "À hwey hom, wet betong na basâ da mo,\nko hwo kyɛ́ o masâ neng mō wɛt,", "9": "yê sè a hwo naka sede cúyu e rato mō,\nsede lwɛlɛ rwat e fwɔ mō.", "10": "À hwey hom, ka sede bemat beves ba tɔgɔs hwo,\nhwo kwon simo wɛt.", "11": "Ka ba ye, “Vey wot kyè wɔ̀ lɛrɛ hot e gwong yaga shushu nemi,\nwot hwo e ra bemat de vit a hɛn na sɛlɛ,", "12": "be ye wot wɔlɔk hɛn na neken sede sak,\nwot pere tomo na yɛn wɔ e kwɔn bevuvwel.", "13": "Wot ê sɛ̀ mwa pyɛ́ ryat sizɔng,\nwot ê sila nelɔ mot na pyɛ́ de wot a sey ɛ na yɛn.", "14": "Wot ê gas yɛ e tē mot,\ntyɛng na nepyak mot.”", "15": "À hwey hom, hwo raa gwong mɛn wɛt,\ngas tó mō na yɛn,", "16": "yaga bol mɛn be tele wɔ̀ ra pyɛ́ vyes,\nko be ra dey-dey wɔ shushu nemi.", "17": "A sé yapyi zɔng,\nrenê segun e bayîs non.", "18": "Ko bemat vemo de be sǎ e waba e ra neken mɛn,\nyɛn e rene pyɛ de ye mɔrɔ neken mɛn.", "19": "Yerê pyɛ́ de mwat e sɛ̀ na yol,\nyɛ jut nekên mwat o.", "20": "Netsitsɛng né mok na gbɔng fwɔ e nehyok,\nne tē nèy à fwɔ e bebajang,", "21": "ka e ji regyɛng bemat ne yila,\ne dúra bemakuk vê repomo.", "22": "Ne tē, “À yin vê dunus yaga sɛ́ de yin ê sangal e dunus ɛ?\nÀ yin vê byɛs, yaga sɛ́ de yin ê sangal e byɛs min ɛ?\nÀ yin betɔn, yaga sɛ́ de yin ê kyɛ́ in tɔk ɛ?", "23": "Wet betong na gyong hom mwin.\nMê wunta a hwo yey hom,\nmê tɛ̀ hwo tɔk bare hom.", "24": "Maga rini hwo ko hwà kyɛ́ o nà wet betong,\nma nára vwɔ hom vit a mwat de a wok me,", "25": "yin a ga kyɛ́ in mwa vô redu hom,\nko yin e to sey gyong hom wɛt.", "26": "Me arɔng mê shɛgɛsh reyɔm min,\nmê feng ɛ wɛng jeng de rezot ra sɛ̀ in.", "27": "Jeng de negbang na hwo e ra yin sede gwogul rwak,\nko rezot re vey sede wula,\njeng de yin e tak yɔ́m na nepep royo.", "28": "Ano kwong yɛn ê yila ko mê hanat wɛt,\nyɛn ê ye ngyɛ́k e de jama me ko bê sɛ̀ me wɛt.", "29": "Yɛn a kyɛ́ ɛn tɔk,\nko ba kasa sâp Dagwi Darwey wɛt.", "30": "Yɛn a ga sang simo vô redu hom wɛt,\nko ba byɛs mwa gyongos hom.", "31": "Yɛn ê yɛt bwal negwɔn neves mɛn,\nbê sirik na begwong beves mɛn de be yongos.", "32": "Sogô nehywɛ vê dunus ne wey na yɛn,\nnerirî betɔn ne mɔbɔs hɛn.", "33": "Ko womo de e wet betong na ha hom ê sangal tyang,\nê vɔk yey pyɛng e sangal tyang vit a bengyip reyɔm.”"}
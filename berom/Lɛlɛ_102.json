{"1": "À Dagwi Darwey, wok won hom,\nwok tosho hom yaga sɛlɛ.", "2": "Hwo lɛrɛ hwo e jeng de ma sé e ji reyɔm wɛt!\nWet betong na me, jeng de ma yila\nhanat a me ziri.", "3": "Nepɔlɔ hom nê ye shung sede kyeng,\nbekup hom ba sé sede be raye vɛ e fwam-ju.", "4": "Ma ga sɔ́ me, ma ga hworok sede sɔng,\npyɛ́ ye kyɛ́ ɛ a me nu.", "5": "Yi na rus ding-ding,\nma ga tɛ́ me ganjang.", "6": "Ma sé sede gwonon e hey,\nsede ying-gyi e barin.", "7": "Me pɔlɔs ywey, ma sé nju hom,\nsede kenon de ka sé nju kɛ e ra tɛ̂t duk.", "8": "Bemât repugu hom be woros me mwa wosho.\nVemo de be mok me, be ra fwom na reza hom,\nna be mok a behak mɛ gawey.", "9": "E tô pyɛ̂ re, me re fongol,\nnemwishil hom na kyɛrɛ hɛn na nshî sɔ hom.", "10": "Yaga shom mō pyep,\nhwà jut me, hwà bomo me e jey.", "11": "Nepɔlɔ hom nê vey bagât tala hɛn sede zinâ nawiri,\nko mê hworok sede sɔng.", "12": "Ko hwo, à Dagwi Darwey,\nhwà sé gbɔng gwɔ̀m gbak-gbak,\nmwa nezamâng vey nê ha e ra hwo.", "13": "Hwô sogo na hwo wok nemishish repomô Siyɔn,\ney, jeng a yemo de hwô tosho reyɔ̂m rɛ.", "14": "Wot, bemât fwom mō wot e tɛ̀ yey na rɛ,\nmwa ano de ba ga wey na rɛ,\nWot e wok nemwishish bɛrɛ̂ng barin o.", "15": "Yére dyuk yê wok bengyip Dagwi Darwey,\nmwa begbɔng begwɔ̀m jey bê vow yaga gbɔng nerey mɛ,", "16": "yaga ê to lɔk Siyɔn,\nê dura gbɔng nerey mɛ.", "17": "A rɔda wok won vemo de vit a hɛn na mwât sɛlɛ,\nê byɛs won mɛn wɛt.", "18": "Tik be jɛk pyɛ́ yemo yaga zamang de he kyè vey,\nano, vemo de ba rɔngɔl nà tɔs ɛn bê ba somo hɛ, bê tē,", "19": "“Dagwi Darwey a bɛrɛng yi e lɔ mɛ hê jɛrɛ e lagwi,\nyi e lagwi, Dagwi Darwey a kún jey.", "20": "A wok rûs bemât lɔ̂ ngyang,\nko a viri vemo de ba ga yɛrɛ a yɛn shɔ̂t reku.”", "22": "Jeng de bemat yi e yére tanga segwɔm mwa ba tula hɛn,\nna be re a yɛ fongol,\nbê ha e Siyɔn e ra pyɛ́ de Dagwi Darwey a ra,\nbê somo hɛ e Yɛrusalɛm.", "23": "Ma sé rɔngɔl bwot, ko a tik me lɛs e nû reku,\na tɛ́t nepɔlɔ hom.", "24": "Yaga ano me ye, “À Dagwi, hwo de hwô nàra gbak-gbak,\nhwo kwon jut me a remo wɛt! Di, ma rɔngɔl nà kwop!”", "25": "Yimo bèsheybeshey, hwà bomo retîs jey,\nlagwi wa sé fwôm vwɔ mō arɔng.", "26": "Jey na lagwi bê tala hɛn,\nko hwo, hwô nàra gbak-gbak.\nMwa yɛ yê kwop sede gworugu,\nhwó segsa yɛ sede berugu, ko yê pere wey.", "27": "Ko hwo, hwó sege hwo wɛt,\nneshey mō na vɔk yɛnɛ wɛt.", "28": "Nèy mot de wot a sé besam mō nê sangal tyang,\nyére mɛn yê sangal tyang e nuyel mo arɔng."}
{"1": "Vemo de bá kana sè e ji reyɔm, bê to sangal e ji newangalang wɛt. Ba ga kana byɛs bavwêl Zɛbulun na Naftali sede pyɛ́ shɛl, ko e jeng o bê nɔ̂ng yɛnɛ̂ vwel o nerey — kwogôm Gworep Tē, vwêl gurâ Rɔt Yɔrdan, tanga vwêl Galili de yére dyuk ya sangal ɛ.", "2": "Bemat de bá kyě kyè e ji lwil\nba ga di gbɔng negbey.\nVemo de ba sangal e lwil mwangalang,\nnegbey na ga hwo e ra yɛn.", "3": "Hwà ga gwɛ̌ nepyak yere mo,\nhwà ga gwɛ̌ a yɛ yey pyɛng.\nYɛn a vɔk yey pyɛng na pyɛ de hwà ra,\nsede vemo de ba ga yɛt bwal,\nkɛ vemo de ba sé gas pyɛ̂ jugu.", "4": "Yaga hwà ga pat nedirik e rafwɔ mɛn\nsede kwɔrɔ̂ swesêk vɔk berɔndɔng.\nHwà ga re yere de ya kyě tak a bemat mo,\ntyɛng sede hwá re bemât comô Midyan.", "5": "Bekpatâk bemat de ba vey hwo ot na como\nmwa na berugu mɛn de bà vɔk nemi tyɔng wɛt,\nkya hê re yɛ sede sɔng.", "6": "Yaga ba ga tɔ a wot hwey,\nba ga nɔng ot hwey wen!\nKo yɛ ê re negwɔm.\nBê yila hɛ à, “Mwât fwɔ̂ redu wo langat.\nSugâ Dagwi, Dara Gbak-Gbak. Gwɔ̀m netyang.”", "7": "Segwɔm mɛ sê gwɛ́sɛ hɛ.\nNetyâng vwel o nê nàra gbak-gbak.\nYɛ ê re negwɔm e tô Gbɔng Gwɔ̀m Davit.\nÊ tɛ̀ retîs negwɔm mɛ e ra gâs badu e tē na necik.\nYi e remo vɔk e nesheneshey.\nDagwi Darwey, Dâ Jey Mwa a ga tɛ̀ e yey na a ra ano.", "8": "Darwey a ga tomo na ha e ra BeIsrayɛl\nko ha gaba e ra lɔ Yakɔp.", "9": "Ko mwa bemat o ba tɔk hɛ —\nvemo de ba sangal e repomô Samariya,\nna BeIsrayɛl mwa — ko yɛn a tos bato mɛn,\nyɛn a kyɛ́ ɛn nà wok, yɛn e tē,", "10": "“Bāgat bwos beduk mot ba ga gabsa,\nko wot ê lɔk e tô vɛ na beta.\nBabîm regwi beduk mot ba ga kwɔrɔs hɛn,\nko wot ê lɔk e tô vɛ na sida.”", "11": "Ano, Dagwi Darwey a ga tɔgɔs bemât repugu mɛn e ra yɛn,\na tɛ̀ ɛn be hwo e ra yɛn.", "12": "BeSirya e rwa rak na BeFilisti e rwa ta,\nba ga wuma nenu mɛn na be re mɛ Israyɛl.\nMwa ano, shôm Dagwi Darwey yê ye rɔ̀s wɛt,\nko vwɔ mɛ gwô sè e nára na gwo tabak hɛn.", "13": "BeIsrayɛl ba rɔngɔl sana tosho a Dagwi Darwey, Dâ Jey Mwa gabɔk,\nyɛn a ga ka doyo vey na yɛ de a ga tabak hɛn wɛt.", "14": "E tuk hining zɔng Dagwi Darwey ê yɛnɛ na BeIsrayɛl mwa,\nsede a sé yɛt bato na bol tanga nelang tyet na sere,", "15": "wɔgɔ, bemakuk na begbɔng bemat yɛn vɛ a bato mo,\nko bol o vɛ à bezarap mɛ de be basa a bemat hâ bɔs!", "16": "Vemo de be dura gwong ba ga buru,\nko vemo de be raa gwong, a sé a yɛn kpɛɛ.", "17": "Yaga ano, Darwey ê tik bebot o be hywit ɛn wɛt,\nko ê wok nemwishish bekuma na nehyɛn wɛt arɔng,\nyaga bemat o mwa ba wok bengyip Dagwi wɛt,\nko be ragas neves, yɛn e ha hâ netɔn zɔng.\nMwa ano, shôm Dagwi Darwey yê ye rɔ̀s wɛt,\nko vwɔ mɛ gwô sè e nára na gwo tabak hɛn.", "18": "Neves o nê shara hɛ e vwel o sede kya de he re shik na serɔgɔ,\nkɛ sede kyâ rehwot de he paa rewûk sekyeng vɔk e rak o.", "19": "Yaga ano shôm Dagwi Darwey, Dâ Jey Mwa ye shara hɛ sede kya,\nko bemat o be tɛ́ ɛn sede sɔ̂ng kya, vit à hwak de a tik mumwɛ.", "20": "E kawɛ bak sevwel o, bemat be tow kayɛ yerê pyɛ́ de yɛn a tɔk sɛ̀ na be re,\nko yɛn e tɔk sirik wɛt.\nKo yɛn e re nèy-vɔ mɛn mwa!", "21": "Bemât yerê Manase na vê yerê Ɛfrayim be ra yol na bemɛn,\nko a remo yɛn a doyo e ra Yuda.\nMwa ano, shôm Dagwi Darwey yê ye rɔ̀s wɛt,\nko vwɔ mɛ gwô sè e nára na gwo tabak hɛn."}
{"1": "Wot a vey na be somo hot wɛt, ey, wot a vey wɛt.\nDagwi Darwey nju mɛ zɔng de a vey na be somo hɛ,\nyaga a tɛ̀ yey na wot kayɛ jeng, ko a ye waa a wot wɛt.", "2": "Yaga sɛ́ de yére dyuk yê ye,\n“Dagwi min á wɛ ɛ?”", "3": "Dagwi mot a sé e lagwi,\né ra kayɛ pyɛ de yey mɛ ye simo.", "4": "Ko pyɛ̂ sekwit mɛn, ba yong yɛ na dyam shinang na pyɛng o,\nfwôm vwɔ̂ mwasi zɔng.", "5": "Ya vɔk nenu, ko ye ha wɛt,\nya vɔk bayis, ko ye bɛrɛng wɛt.", "6": "Ya vɔk betong, ko ye wok wɛt,\nya vɔk bawol, ko ye wok nesang wɛt.", "7": "Ya vɔk vɔ, ko ye kaba mɛ pyɛ wɛt,\nya vɔk bol, ko ye kyè mɛ wɛt;\nvit a yɛ na fwɔ̂ ha.", "8": "Tik vemo de be yong yɛ be sè vit a reto sede yɛ,\nano, mwa na vemo de be tɛ̀ gap mɛn e ra yɛ.", "9": "À yin BeIsrayɛl, tɛ̀ in gap e ra Dagwi Darwey!\nYɛ wɛ e sɛlɛ hin, a sé ruga min.", "10": "À yin yerê Aharon, bepiris Darwey, tɛ̀ in gap e ra yɛ!\nYɛ wɛ e sɛlɛ hin, a sé ruga min.", "11": "À yin de yin e re a Dagwi Darwey fongol, tɛ̀ in gap e ra yɛ!\nYɛ wɛ e sɛlɛ hin, a sé ruga min.", "12": "Dagwi Darwey e bare na wot, a rɔda tɛ̀ a wot nerat;\nê tɛ̀ a BeIsrayɛl nerat,\nê tɛ̀ a yerê Aharon nerat.", "13": "Ê tɛ̀ a vemo de be re a yɛ fongol,\nbedaberey na bepɛng nerat.", "14": "Tik na Dagwi Darwey a gwɛ̌ nepyak min,\nyin na nèy min!", "15": "Tik na Dagwi Darwey de a yong lagwi na jey,\na tɛ̀ a yin nerat!", "16": "Lagwi wa sé wo Dagwi Darwey pyɛ mɛ,\nko jey — a tik a bemasi yɛ.", "17": "Vemo de ba ga kushu,\nvemo de ba ga kyè vɔk e kwɔ̂n bevuvwel,\nbê somo Dagwi Darwey wɛt.", "18": "Ko wot à wot, wot ê somo Dagwi Darwey,\nyi e remo vɔk e nesheneshey.\nSomo hin Dagwi Darwey!"}
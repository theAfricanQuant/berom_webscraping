{"1": "Yaga Siyɔn, mê sǎ yuu wɛt,\nko yaga Yɛrusalɛm mê pɔnglɔ wɛt,\nsɛ̌ necik hɛ na lolo sede zang-gwi gasi,\nko sêy hɛ sede kyâ semwol.", "2": "Yére bemat jey yê di necik mo,\nko begbɔng begwɔ̀m mwa bê di gbɔng nerat mo.\nBê yila hwo na za pas\nde Dagwi Darwey ê nɔng.", "3": "Hwô sè pyɛ ryat sede kpîn dyam shinang e vwɔ̂ Dagwi Darwey,\nsede bong negwɔm e vwɔ̂ Dagwi mo.", "4": "Bê to yila hwo à Ba-kyini-hɛ wɛt,\nbê to yila vwel o à Gbingiring wɛt,\nko bê yila hwo a Wo-yey-hom,\nko vwel o à Gwel-pwas.\nYaga Dagwi Darwey ê vɔk yey pyɛng na hwo,\nko vwel mo hê sè tyang sede gwel pwas.", "5": "Sede remo de wen e ra wenêng hwong,\nano Dagwi de a lɔk o ê ra weneng mo.\nKo sede remo de rwâs gwel e vɔk yey pyɛng na gwel mɛ,\nano de Dagwi mo ê vɔk yey pyɛng na hwo.", "6": "E ra bejwâ-pomo mo à Yɛrusalɛm,\nma ga tɛ̀sɛ bemât nekanang,\nmwa gwi na mwa turuk,\nyɛn ê sang sǎ yuu wɛt.\nYin vê báre a Dagwi Darwey vonu mɛ,\nyin kwon jut pɔngɔ wɛt,", "7": "ko yin ê nɔng ɛ́ pɔngɔ wɛt\nsɛ̌ a yâng Yɛrusalɛm cik,\nna a tɛ̀ be somo wɛ e yɛnɛ̂ jey mwa.", "8": "Dagwi Darwey a ga sira na vwɔ yege mɛ,\nna vwɔ mɛ gwô gap.\n“Mê to nɔng pyɛ̂ yeneng min\nye sè pyɛ̂ rê vê repugu min wɛt,\nko yére dyuk yê sɔ nshî anap\nde yin a ga yɔ́m in ɛ wɛt.", "9": "Ko vê bwâl yɛ bê re yɛ,\nbê somo Dagwi Darwey,\nko vemo de ba vos nèy anap o\nbê sɔ nshi mo e nelalâ Gbɔng Duk Re Fongol hom wo jɛrɛ.”", "10": "Kwey in, kwey in e ruhup o!\nYong in a bemat gwong o.\nLɔk in, lɔk in gbɔng gwong o!\nPaa in beta mo.\nNára hin tuta e rak o na bemat o be vey.", "11": "Dagwi Darwey a ga shara vɔk e yɛnɛ̂ jey:\nYang in hwông Siyɔn,\n“Di, sêy neken mo ha ga pom,\na sé vey na vemo de a ga sey ɛn.”", "12": "Bê yishi hɛn à “Bemât Jɛrɛ,\nvemo de Dagwi Darwey a ga viri hɛn”.\nKo bê yishi hwo à, “Gbɔng repomô yêy Dagwi,\ngbɔng repomo de ba kyini rɛ wɛt.”"}
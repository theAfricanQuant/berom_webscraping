{"1": "Bildat wo Shuwa a hanat a ye,", "2": "“Vɔk e yɛ̌ jeng de hwô ha yere neha mo ɛ?\nHwo ha hâ gul zɔng.", "3": "Dagwi e rigim shɔt arɛt?\nKɛ Wo Reto Mwa, e rigim tsak o arɛt?", "4": "Sede nèy mo na ga ra a yɛ renɛn,\na ga gang ɛn yaga renɛn mɛn.", "5": "Sede hwà doyo vey na Dagwi,\nna hwo ra won na Wo Reto Mwa,\nê wok nemwishish mō.", "6": "Ka sede hwà sé haalal, hwà sila gyat,\nê sogo na a sɛlɛ hwo\nko e nɔng o kwɔ̂n sangal de ha jam.", "7": "Negwɔn de hwà kana sè a raane, na sé pyɛ cak wɛt,\nko pyɛ́ de yê raa yê sè ryey o.", "8": "Rangal yi e nezamang de na ga kwey,\nbare e ra netsitsɛng de bedabeda mot bà sè.", "9": "Yos yos a womo de wot á sogo zɔng wot a tɔk sɛ́ ɛ?\nNepɔlɔ mot na sé sede zina de he ye bit.", "10": "Ko nezamang de na ga kwey nê basa a hwo,\nnê ha a hwo, nê nɔng o neha netsitsɛng.", "11": "Cɔ̀gɔ ye ras e kwɔn de vit a rek arɛt?\nSere sé se lis e dem de vit a nshi arɛt?", "12": "Jeng de cúyu mɛn ye rɔngɔl gwim-gwim ba ga kana yɛt yɛ wɛt,\nyé ye nɔɔshɔsh gyam sɔng hwak.", "13": "Nekên vemo mwa de pyɛ mɛn ya sé na Dagwi wɛt,\nna sé sede cɔ̀gɔ yane,\nsɛ̂t yey bemat de vit à bengyip Dagwi hé tɛ́ ɛ yapyi.", "14": "Yɛn e sey tsak o na pyɛ́ de yê nɔng ɛn rekyen,\nko tɛ̂ gap mɛn ha sé sede lɔ̂k nàrang.", "15": "Be ye yɛndɛng e lɔ̂k nàrang ko wo ye wàsháng,\nbé ye bé kaba, ko vit.", "16": "Yɛn a sé sede retin cɔgɔt de ra sé gwim-gwim e gwi,\nre nǎ nelang rɛ e bwi;", "17": "berinis yɛ be hanas beta,\nbe ye pang e ra gwofwa.", "18": "Sede ba lut yɛ e bwi mo,\nbe ye bam a yɛ.", "19": "Mwin gwông yey pyɛ̂ng yɛ a gwane,\nko yi e vwel cɔgɔt cak ye to tulu.", "20": "Mwin, Dagwi e kyɛ́ ɛ mwat de a sila gyat wɛt,\nkɛ e sɛlɛ bemat ragas pyɛ́ vyes wɛt.", "21": "Sɛ̌ a to tɛ̀ hwo shɛgɛsh,\nyey mō yê pɛngɛ na nzem.", "22": "Vê repugu mō rekyen rê kyiri hɛn sede gworugu,\nnelɔ bemat beves nê wey.”"}
{"1": "Ko Ɛlihu a re nuyel na ha, a ye,", "2": "“Niri a me tyɔng, ko mê dura a hwo,\nyaga ma vɔk pyɛ de mê ha a hwo gbak e tô Dagwi.", "3": "Mê yi na tɔk hom yikyik,\nna me misang mɛ tsak o Wo Yong Me.", "4": "E tsak o de ma sé ha ko e bɔs wɛt,\nmwat de a sé tsɛng-tsɛng e tɔk, a sé tanga hwo.", "5": "Di, Dagwi a sé Wo Reto Mwa,\nko e byɛs mwat hwak wɛt.\nA vɔk gap na reto.", "6": "Dagwi e wey na bemat beves,\nko e sɛlɛ vemo de be tak a yɛn, na be vɔk pyɛ de ya sé myɛn.", "7": "E tɛ̀ bayis mɛ e ra vê cik kayɛ jeng,\ne tɛ̀ ɛn tanga begbɔng begwɔ̀m e ra gwofwa negwɔm,\ne tik ɛn be sangal ɛ gbak-gbak,\nko be nɔng ɛn nerey.", "8": "Ka sede ba rɔgɔs hɛn na ngyang,\nkɛ ba vos ɛn na rik rezot ayi,", "9": "a rɔda dura a kawɛ mɛn fwom mɛ,\nna neburu mɛ de e ragas na negaren.", "10": "E tɛ̀ ɛn be wet betong na basa,\na nɔng ɛn nu be doyo yi e pyɛ́ vyes mɛn.", "11": "Ka sede yɛn ê gyeng ha hom,\nna be re a me fongol,\nbê sila nepɔlɔ mɛn e ji nerat,\nbê ra neshey mɛn e ji sangâl neta.", "12": "Ko ka sede be gyeng ha mó wɛt,\nbê wey na yɛn na wal,\nko bê ku yaga vit a hɛn na tɔk.", "13": "Bemat de vit a hɛn na bengyip Dagwi e ji yey mɛn,\nyɛn e vɔk shom,\nyɛn e tosho yaga sɛlɛ\njeng de a cat ɛn na ngyang wɛt.", "14": "Bê kushu be rɔngɔl bebot,\nbê yɛnɛ nepɔlɔ mɛn e ji nebyɛm-byɛm.", "15": "E ra fwom na reyɔm mɛn na a sey ɛn mɛ.\nE ra fwom na rezot na a tɛ̀ ɛn be wok.", "16": "A pat o yi e ji reyɔm,\na vey na hwo e kwɔn de hwô sè washak,\nko hwô re pyɛ́ ryat.", "17": "Ko di, ba ga yɛrɛ a hwo shɔt sede ye mwat vwes,\nshɔt gâs badu e tē ya ga vo o.", "18": "Tē naka hwo tik pyɛ bâng nu ye kwɛlɛng hwo wɛt,\nhwo tik dyām pyak ye tɛ̀ hwo ye rɛng wɛt.", "19": "Tósho na jamâ sɛlɛ mō kɛ gap de hwà vɔk,\nbê sey o yi e reyɔm wɛt.", "20": "Hwo mok naturuk ne vey wɛt,\ne jeng a yane de be wey na bemat e nedem sangal mɛn.", "21": "Tē naka, hwo tɛ̀ nehywɛ mō e ra pyɛ́ vyes wɛt,\nyaga hwà kasa yɛ e ra sɔ̂ reyɔm.", "22": "Mwin, Dagwi a sé wo nerey yi na reto de a vɔk,\nwa de a sé mwât basa sede yɛ ɛ?", "23": "Wa ê dura a Dagwi pyɛ de e ra arɛt?\nWa ê kyɛm a yang ɛ a ga buru ɛ?", "24": "Bare na hwo nɔ̂ng fwom mɛ nerey,\ngwomo de bemasi be somo e ji lwɛ̄lɛ.", "25": "Mwa bemasi ba ga di tomong mɛ,\nbemat ba ga kun vɛ yi e gatat.", "26": "Di, Dagwi a sé wo reto mwa,\nko wot a tɔk ɛ wɛt:\nNeshey mɛ na vɔk yɛnɛ wɛt,\nbê tɔk ngyɛgɛt ne wɛt.", "27": "Dagwi e tɛ̀ nshi ne tɛ́ ɛn garōs,\nko a doyo ne vɔk e rwak,", "28": "rwak de wo rop yi e lagwi\nwo hwo a bemasi shɛrɛk.", "29": "Wa e tɔk gwong de a shara bale e lagwi,\nna gbara de wo taksal e ji vɛ ɛ?", "30": "Di, a gwɔrɔ to mɛ na negbey,\nko a bang tîs gworep na lwil.", "31": "Ko na pyɛ́ yemo de e ra a bemat mɛ shɔt,\ne nɔngɔs hɛn pyɛ́ de ya vey a yɛn.", "32": "A vɔk e vwɔ mɛ nedɛbɛt gbara\nko e nɔ̂ng nɛ nu ne tá e kwɔn de a rene.", "33": "Gbara wo ha e ra yɛ,\nberɔndɔng arɔng be wok vêy gwogul rwak.”"}
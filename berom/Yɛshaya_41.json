{"1": "Dagwi Darwey a ye:\nSǎ hin yuu, na yin wet betong na me,\nà yin bemât bakwogôm bavwel!\nTik na yin a yong in, vey in bagat, na yin a hanat,\ntik na wot mwa wot a vey bagat yaga shɔt.", "2": "E wà de a ga yila wo wɛng yi e rak,\nna a vey ra a yɛ fwom ɛ?\nE nɔngɔs yére bemât jey e vwɔ mɛ,\nko e bɔrɔs begwɔ̀m na bol mɛ.\nE tɛ̀ ɛn sede bum na wal mɛ,\nsede byɛmɛ de gbang mɛ wo gangas.", "3": "E ro ɛn ko e kweres ziri tyang,\ne mâk ra gwong o na bol mɛ wɛt.", "4": "E wà de a ga yong na a ra pyɛ yemo,\na yong a bezamang gwong yi e susu mo ɛ?\nA sé me, Dagwi Darwey à wo pɛrɛ mo,\nko mê sè wo yɛnɛ mo.", "5": "Bemât bakwogom mwa ba ga di\nko ba ga vo bengyip.\nNeyɛnɛ̂ bavwel ne di ko ne vow,\nko yɛn a ga vey bagat na be tɔk pyɛ de ma ra.", "6": "Kawɛ e sɛlɛ mumwɛ,\nbe tâng bemɛn: “Tɛ̀ yey ting!”", "7": "Mwât fwôm cɔ́gɔt e gwɛ̌ a\nzu dyam shinang gap,\nwomo de e yong na tsɛ̀k,\ne gwɛ̌ a mwât remos gap,\ne tâng mwât sól o: “Yà sé naka!”\nko yɛn e manas cī mo na bekpɛk,\nna yē kwon digis wɛt.", "8": "Ko hwo, lɔ̂ Israyɛl, mwât fwom hom,\nhwo lɔ̂ Yakɔp womo de ma kasa,\nhwo yerê Abraham, sa hom.", "9": "Hwo de ma jut yi e neyɛnɛ̂ jey,\nko ma yila hwo yi e rǎ gul naas.\nMa yang o: “Hwà sé mwât fwom hom,\nma ga kasa hwo, ko mê ró o wɛt.”", "10": "Hwo vo yey wɛt,\nyaga ma sé tanga hwo,\nhwo vɔk bengyip wɛt,\nyaga ma sé Dagwi mo.\nMê gwɛ a hwo gap, mê sɛlɛ hwo,\nmê kaba hwo na vwɔ yege hom gwô wɛng.", "11": "Di, mwa vemo de be bɛɛ hwo ves,\nbê vo rekyen, bê sè pyɛ byɛs.\nVemo de be ra repugu mo,\nbê sè sede pyɛ cak wɛt, bê wey.", "12": "Vemo de be kyɛ́ ɛn hwo,\nko hwô to di ɛn wɛt.\nVemo de be tó como na hwo,\nbê sè sede pyɛ ko tyɔng wɛt.", "13": "Yaga me, Dagwi Darwey, Dagwi mo,\nma kaba vwɔ mo.\nE me de ma yang o, “Hwo wok bengyip wɛt,\nmê sɛlɛ hwo.”", "14": "Hwo vo bengyip wɛt, à hwo Yakɔp gbɛrɛk sede pyongol,\nà hwo Israyɛl buruk sede kǔt!\nMê sɛlɛ hwo, me Dagwi Darwey ma ye ano,\nmwât viri mo, yɛ̀ à Wo Jɛrɛ wo Israyɛl.", "15": "Di, mê tɛ̀ hwo sè sede gwelê dâk pyɛ́\npwaso, de gwa sé rwat.\nHwô dak beraku ko hwo bunut vɛ,\nko hwo tɛ̀ berahwol sede byɛmɛ.", "16": "Hwô wolom vɛ ko gul gwô tele na vɛ,\nko gûl rwak gwô shara vɛ.\nAno hwô vɔk yey pyɛng na Dagwi Darwey,\nhwô dak kaa na Wo Jɛrɛ wo Israyɛl.", "17": "Jeng de bepɛng na vê tak reyɔm bê jama nshi,\nbê jama nshi, ko vit à nɛ,\nko balem mɛn ba ga hworos na yêy hwɔshɔ.\nMe Dagwi Darwey mê wok ɛn,\nme Dagwi wo Israyɛl mê ye waa a hɛn wɛt.", "18": "Mê wuma nerɔt e ra berahwôl gbingiring,\nna lel nshi e tê benɛk.\nMê tɛ̀ hêy gbingiring he vɔk dideng,\nko vwel hwogot, jɔ̂t nshi.", "19": "Mê tus cɔ́gɔt sida, na batîn rɔgɔ, na fɔ̀\ntanga pat e hêy gbingiring,\nmê zep cɔ́gɔt fir na plen tanga sayprɛs e hey o arɔng,", "20": "Yaga na mwa bemat be bin di, na be tɔk,\nmwa be bɛrɛng, na be ye ey,\ne vwɔ̂ Dagwi Darwey de gwa ra ano,\nWo Jɛrɛ wo Israyɛl de a yong yɛ̄.", "21": "Dagwi Darwey, Gbɔng Gwɔ̀m Yakɔp a ye:\nTɛ̀ in kun min ó\nvey in na pyɛ̂ dura min.", "22": "Tik na yin a vey na cī min,\nna ye ha a wot pyɛ́ de yê té.\nTik na yē há a wot pyɛ̂ raane, ya sé sɛ́ ɛ?\nYaga na wot a tɔk pyɛ́ de yê té.", "23": "Ha in a wot pyɛ de yê vey e ngamo-nuyel,\nano wot ê tɔk, yin a sé bedagwi!\nRa in pyɛ cak, ryat kɛ vyes,\nna wot a bin ye lot, wot a bin vɔk bengyip!", "24": "Mwin, yin a sé pyɛ wɛt,\nko fwom min gwa sé yapyi zɔng.\nKawɛ mwat de a kasa hin, a sé pyɛ byɛm-byɛm.", "25": "Ma kasa mwat hwak e vwêl rwa rak,\nko be yila hɛ na reza hom,\nma yila hɛ na a vey yi e rwa bato,\nko a ga pom.\nÊ bɔrɔs begwɔ̀m sede sebwos,\nsede mwât lɔk nerwey e bɔrɔs secwem.", "26": "E wa e ji min de à dura ano e susu mo,\nyaga na wot a tɔk,\nkɛ à dura gyam, na wot a bin ye,\n“A ra tyɛng” ɛ?\nVit à hwak de à dura ano, vit à wo sharâ ha mo,\nvit à womo de à wok neha min.", "27": "Ma tanga dura ano e Siyɔn,\nko ma nɔ̂ng Yɛrusalɛm mwât sharâ yɛgɛt yat.", "28": "Ko jeng de me bɛrɛng,\nko vit a mwât vô redu.\nKo jeng de me rangal, ko vit a wò toyo mɛ.", "29": "Wěy, mwa hɛn ba sé vê bɔs,\ntom mɛn ba sé pyɛ̂ bɔs arɔng.\nCī mɛn ya sé hal sede gul."}
{"1": "À yin yerê bemât jey de vit a hin na rekyen!\nTula hin, tula hin mwa!", "2": "Gyam na be pɛsɛl hin sede byɛmɛ,\ngyam na nepêp shôm Dagwi Darwey ne hwo e ra yin,\ngyam na jeng shôm Dagwi Darwey ye vey e ra yin.", "3": "Jama hin Dagwi Darwey,\nà yin de yin a dyɛng bato min e ji jey.\nYin de yin e ra pyɛ de a nɔng in nu e ra yɛ.\nJama hin necik, jama hin dyɛ̂ng to,\ngyeng jeng shôm Dagwi Darwey yê kwéy in.", "4": "Bê hala repomô Gaza hal,\nko Ashkɛlɔn wô tɛ́ ɛ barin,\nVey e tê-gwi, bê ro bemat mwa yi e Ashdot,\nko bê wey na Ɛkrɔn sede ba lùt cɔgɔt.", "5": "Gawey e ra yin BeKereti de yin a sangal e kwogôm gworep!\nHâ Dagwi Darwey hemo ha sé e ra yin!\nÀ Kanaan, vwêl BeFilisti,\nmê wey na yin, ko bê tɛt ɛ mwat hwak wɛt.", "6": "Vwel de ha sé e kwogôm gworep\nhê tɛ́ ɛ kwɔ̂n gyengês yas,\nkwɔn de belek bê gyenges ɛ vyēl mɛn,\nna kwɔn de bê lɔkɔs ɛ kara vyēl o arɔng.", "7": "Hê tɛ́ ɛ hê bwang bemât yerê Yuda\nko yɛn ê sè kwɔ̂n gyengês yas e hwomo.\nNawiri, yɛn ê pɔlɔs e nelɔ BeAshkɛlɔn,\nyaga Dagwi Darwey, Dagwi mɛn ê gyeng ɛn,\nê to toyo a yɛn na nerat mɛn.", "8": "Ma ga wok lɛlɛ BeMowap\nna byɛnɛ̂ng BeAmɔn,\nde be lɛ̄lɛ bemat hom,\nko yɛn e dak kaa, bê re vwel o.", "9": "Yaga ano, Dagwi Darwey, Dâ Jey Mwa, Dagwî Israyɛl a sira hɛ a ye,\n“Mwin, Mowap wô sè sede Sɔdɔm,\nko BeAmɔn bê sè sede Gɔmɔra\nbe sè kwɔ̂n batîn rɔgɔ, na bavɔng nevwashe,\nbê sɛ̀ pyɛ́ e vɛ wɛt nesheneshey.\nBwang bemat hom bê wɔ̀ jugu vɛ,\nko yerê bemât jey hom de ba dal bê vɔk vwel o hɛ tɛ́ ɛ nap mɛn.”", "10": "Pyɛ́ de bê tala hɛn mɛ yaga dâk kaa mɛn a yemo,\nyaga remo de yɛn a byɛs bemât Dagwi Darwey, Dâ Jey Mwa,\nko ba to haras a yɛn.", "11": "Dagwi Darwey ê tɛ̀ yɛn a vɔk bengyip mɛ,\njeng de a wey na bedagwî vwel o mwa.\nKo bemât yére bemât jey vê kawɛ bak bê re a yɛ fongol,\nkavɛ mo e kwɔ̂n sangal mɛn.", "12": "“À yin BeEtiyopya, yin arɔng,\nbê wey na yin na wal hom.”", "13": "Dagwi Darwey ê nára vwɔ̂ yol mɛ e ra bavwêl rwa bato arɔng,\nna a wey na vwêl Asirya.\nÊ wey na gbɔng repomô Nineve he tɛ́ ɛ barin,\nhê to sè gbingiring sana nshi arɔng.", "14": "Karâ vyēl na berɔndɔng bê dyɛngɛs e hwomo,\ntanga kayɛ yére ngyāma arɔng.\nBenon beraku na beying-gyi bê sangal ɛ naturuk.\nYing-gyi yê tosho yi e bapɔk bègɛt duk o, ko behwǎk e ri mo.\nKo babîm cɔ́gɔt sida de ba kana yong mɛ beduk o\nbê hala vɛ dɛdɛrɛng e jey.", "15": "Pyɛ ma yemo de yê té na gbɔng repomo de ra dak kaa na retô rɛ,\nde ra kana bare pyɛ cak yê té na rɛ wɛt.\nRa tē e barê yêy rɛ, “E me zɔng — vit à hak sede me!”\nRepomo mo ra ga tɛ́ ɛ gbɔng barin,\nkwɔ̂n sangâl ngyāma!\nBemat mwa de be kwey rɛ\nbe té cwɛ̀ɛp, be zigim bato mɛn zɔng."}
{"1": "Dagwi wo nerey, Dagwi Darwey a hanat,\na yila mwa jey yi e rwa rak wɔ e ta.", "2": "E dura tó mɛ e ji nedyɛt nerat mɛ\ne repomô Siyɔn de nerat na sila hɛ.", "3": "Dagwi mot e kyè vey, ko ê sǎ yuu wɛt.\nKya he re e nuyel mɛ,\njey ya sé gyibit-gyibit, ko yɛ e tê yɛ.", "4": "Jeng de ê ra a bemat mɛ shɔt,\ne yila lagwi tanga jey, na be nɔng nuha.", "5": "E tē, “Tula hin a me bemat de ba sé pang na me!\nYɛn a nára a me nɔrɔ,\nko wot a wuna hot na sira.”", "6": "Ko lagwi wo ha wɔgɔ, Dagwi e gas shɔt e bē,\nyɛ wɛ e ra a bemat shɔt pyɛ mɛ.", "7": "“À bemat hom, wok in, me kyè wɔ ha!\nÀ BeIsrayɛl, wet in betong, mê vey na sekun min.\nE me wɛ à Dagwi, Dagwi min.", "8": "Yin e vɛ̀sɛ a me na nenɔrɔ,\nko ma vɔk pyɛ cak de mê ha e ra nɛ wɛt.\nYin e nása a me nenɔrɔ̂ yas burang kayɛ jeng,", "9": "ko me simo nɛ wɛt, kɛ bemus min kɛ begam min ow.", "10": "Mwa ngyāma e bahwot ya sé nyang,\nberɔndɔng de be re hwey e berahwol de vit a basa\nba sé benang.", "11": "Mwa benon beraku ba sé benang,\nna mwa pyɛ́ cen de ya sé e hey.", "12": "“Ka ma sé wok vyong, ko me kyè wo ha a yin wɛt,\nyaga jey na mwa pyɛ́ de ya sé e ji yɛ ya sé nyang.", "13": "Me re banamâ bemus,\nkɛ me sɔ nemî vyēl arɛt?", "14": "E pyɛ̂ re de me simo wɛt, ko me simo,\nyin a feng a me e negya!\nMa sé Dagwi De A Dal Na Reto Mwa.\nNɔng in me pyɛ́ de yin a ga vo a me nu.", "15": "Ano kwong, jeng de reyɔm re vey a yin, yila hin me.\nMa rɔda sey in, ko yin ê somo me.”", "16": "Ko Dagwi e tâng bemat beves,\n“Yin a sé beva de yin e há a bemat badu hom ɛ?\nYaga sɛ́ de yin e ha e ra sira de ma wuna tanga yin ɛ?", "17": "Yin e kyɛ́ in gyong hom,\nyin e kyɛ́ in redu de ma nɔng in.", "18": "Yin e tɛ́ in sâ kawɛ gbik,\nko yin e wuna bato min na bemât ragas nejwang.", "19": "“Yin e ha sede kya he re hey,\nnenu min na ga tɔ́k ɛn na nebɔs.", "20": "Yin e sangal, yin e hwara bemin,\nyin e to lashe nezâ begwa jim min mwa arɔng.", "21": "“Yin a ga ra pyɛ́ yemo mwa, ko mê tùt ɛ nu wɛt a?\nYin e jut me sede yin a?\nDi a remo, ma sé vey na sekun min,\nko mê basa a yin pyɛ̂ sekun min o.", "22": "“À yin de yin e ra sede ma sé wɛt,\nwok in, tē in naka!\nKa ano wɛt, mê wey na yin,\nko vit a mwat hwak de ê sey in.", "23": "Sede be feng a me,\nhɛ a nɔrɔ de he nɔng me nerey.\nKo yɛn vemo de be gyeng ha hom,\nbê sɛ̀ sɛlɛ hom.”"}
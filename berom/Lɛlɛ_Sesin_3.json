{"1": "Me a mwat de ma sɔ reyɔm tabak\nna cwang shom Dagwi.", "2": "A ga ro me, ko a vey na me\ne lwil de vit a negbey.", "3": "E rà me nju hom de e doyo vwɔ mɛ,\na sǎ e de ra ano, mwa wosho.", "4": "A wey na nama rebek hom na rehwo mo\na to kwɔrɔs bekup hom arɔng.", "5": "A rɔnɔ me na como,\na bang me na lashe yêy reneng, na reyɔm.", "6": "A tɛ̀ me sangal e lwil\nsede vemo de ba ga ros na reku.", "7": "A ga rɔnɔ me na jwa de mê tɔk hywit me wɛt,\na ga rɔgɔs me na ngyang dirik.", "8": "Mwa ano de me dɛrɛ, me tosho me jama sɛlɛ,\nko a ra yapyi na won hom.", "9": "A ga bangas bapɔk hom na bègbɔng beta\na ga kyě tē rɛ̌t a gwong hom.", "10": "E wɛrɛm gwong hom sede beyar,\nsede gukum e waba.", "11": "A ro me yi e gwong hom, ko a hama me cɛk o cɛk o,\na hala me vit à pyɛ.", "12": "A hwɔtɔ gbang mɛ,\nko a rene me na ket mɛ.", "13": "A ta ragey hom\nna ket zing mɛ.", "14": "Ma ga tɛ́ me a mwa bemat hom pyɛ shɛgɛsh.\nBa lɛ̄lɛ me mwa tuk hane mo.", "15": "A shɔk me na nshi de ne reneng.\nA vo me na pyɛ de ya sé kpashak.", "16": "A tɛ̀ me tangal tyat na yìn,\nko a tɛ̀ me sangal e fongol pwɛ̀ng.", "17": "Ma vɔk yey dyɛngɛ wɛt,\nma ye bam a yey pyɛng.", "18": "Ko ma ye, “Nerat hom na ga tala hɛ,\nma to vɔk sɛ̂t yey e ra Dagwi Darwey wɛt.”", "19": "Báre nepep na kyé kyè kpɛɛ,\nba sé sede nedɔm kpashak de me sɔ.", "20": "Me bare na yɛ̄ kayɛ jeng,\nko ye tɛ̀ gabik hom gbɛrɛk.", "21": "Mwa ano sɛ̂t yey hom he toyo jeng de me\nbare na pyɛ jining yemo:", "22": "Tɛ̂ yey Dagwi Darwey he sang tala hɛ wɛt,\ntoshô reyɔm mɛ he sang yɛnɛ hɛ wɛt.", "23": "Ya sé pyas kanɛ nagasi,\nnerât yɛ na sé pyak tyɔng wɛt.", "24": "Gabik hom he tē, “Dagwi Darwey a sé nwang,\nmê vɔk sɛ̂t yey hom e ra yɛ.”", "25": "Dagwi Darwey a sé rwat na kawɛ mwat de a tɛ̀ gap mɛ e ra yɛ,\nna mwa vemo de be jama hɛ.", "26": "Ano a dal naka wot a gyeng na niri,\nna Dagwi Darwey a bin sey ot.", "27": "Ko a sé naka mwat a masa niri,\na sè rɔngɔl bwot o,", "28": "na a sangal mɛ yuu nju mɛ,\njeng de Dagwi a bɔrɔk hɛ na pyɛ dirik.", "29": "Wot dyɛng bato mot e búm e nɛn mɛ,\ngyeng rɔ̌ bwang sɛ̂t yey o ha sɛ.", "30": "Ka ba ka dak ot, be tabas a wot nengyas,\nko wot sey pyɛ byɛs de ba ra mo.", "31": "Yaga Darwey\ne kyini hot gbak-gbak wɛt.", "32": "Ka a ka tɛ wot lashe yey, ê tosho reyɔm mot gbak,\nyaga tɛ̂ yey mɛ na wot ha sila gyat.", "33": "Yaga a sé a yɛ pyɛ yey pyɛng wɛt\nna bemasi be wɔ̀t nepep na lashe yey.", "34": "Jeng de be ngwɔgɔt bemat ngyang na bol\ne vwel hak,", "35": "na jeng de be mɔt bemasi na neves\ne nuyel Womo De A Dal Na Reto Mwa,", "36": "na jeng de be tik nà gas a hwak badu e tē,\nDarwey e di pyɛ mo wɛt a?", "37": "E wa de e nɔng nu, ko be ra pyɛ mo\nsana Dagwi Darwey a ha a yɛ gyam wɛt ɛ?", "38": "A sé yi e nû Womo De A Dal Na Reto Mwa\nde nerat na neves ne nunus wɛt a?", "39": "Yaga sɛ́ de bemasi bê gwɔrɔng\ne ra tabak banɛn mɛn ɛ?", "40": "Tik na wot a masa, na wot a ngyɛgɛt begwong mot,\nna wot a toyo vey na Dagwi Darwey.", "41": "Tik na wot wuma neyey mot na wot nása vɔ mot\nvɔk na Dagwi e lagwi, wot tē:", "42": "“Wot a ga ra banɛn, wot a ga sogo nehywɛ,\nko hwà ga hala a wot wɛt.", "43": "Hwà ro ot ko hwà mɔbɔs hot,\nyaga shom mo ya ga bang tosho reyɔm mo.", "44": "Hwà ga to bang tó mo na bale,\nyaga na won mot he wul o wɛt.", "45": "Hwà ga tɛ̀ ot sede pyɛ serwik,\nna gwɔt fongol e tê bemat jey.", "46": "Mwa vê repugu mot\nbe dusa hot ko be shɛgɛsh hot.", "47": "Wot a ga kwey e ji rezot na gawey,\nwot a sangal e ji reyɔm na bengyip.", "48": "Nemwishil nà dɔng e bayis hom sede nshî nerɔt,\nyaga ba ga wey na bemat hom.", "49": "Nemwishil hom nê tele sana tumal,\nsana tɛ̀ kwɔk arɔng,", "50": "sɛ̌ Dagwi Darwey yi e lagwi,\na bɛrɛng na a di ot.", "51": "Yey hom ye lashe hɛ\ne ra reyɔm beha gbɔng repomo remo.", "52": "Bemat de be ra repugu na me sana tin,\nba ga tɛ̀ a me segun sede non.", "53": "Ba bomo me kwen e vɔng,\nko ba bang nu mo na fwà.", "54": "Nshi na hwo bang me,\nko ma bare: ‘Ma ga ku ow!’", "55": "À Dagwi Darwey, ma remo reza mo,\nyi e nɛ̂n vɔng o,", "56": "hwà wok won hom wɔgɔ,\nHwo kwon bang betong e sesin hom wɛt.", "57": "Hwà vey bagat jeng de ma yila hwo,\nko hwà ye, ‘Hwo vo bengyip wɛt!’", "58": "À Darwey, hwà vey sey ɛ̀ ha hom,\nko hwà ga viri neken hom.", "59": "A Dagwi Darwey, hwà ga di buru de ba ra a me,\nko hwà yɛrɛ a me shɔt tyɛng.", "60": "Hwà ga di begwong beves mɛn,\nna mwa pyɛ́ vyes de yɛn a yong a me.", "61": "À Dagwi Darwey, hwà ga wok ɛn e de dusa me,\nna mwa pyɛ́ vyes de yɛn a yong a me.", "62": "Hâ nu mɛn, na barê yey mɛn mwa,\nha sé e ra mɛ mwa wosho.", "63": "Bɛrɛng hɛn e sangal kɛ e tumal,\nbe lɛ̄lɛ me e lɛ̀lɛ mɛn.", "64": "À Dagwi Darwey, tala hɛn tom ves mɛn\ntyɛng na tom vɔ mɛn!", "65": "Tɛ̀ neyey mɛn ne lɔl,\nna gawey mo he hwo e ra yɛn.", "66": "À Dagwi Darwey, ro ɛn e ji shom mo,\nna hwo wey na yɛn hywiri e jey!”"}
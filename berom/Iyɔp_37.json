{"1": "“Yey hom ye vow e ra pyɛ yemo,\nyey hom ya to sé nyang wɛt.", "2": "Tɛ̀ in betong na lumtâ fwɔ̂ Dagwi,\nwok in taksal de he nunus e nu mɛ.", "3": "E tomo hɛ he kyè e yɛnɛ̂ lagwi mwa,\nko nedɛbɛt gbara mɛ ne wul mwa bakwông jey.", "4": "E bamâ nedɛbɛt gbara, be wokos fwɔ mɛ,\ngwo lulum e ji nedyɛt nerat mɛ.\nMwa ano de be wok fwɔ mɛ,\nko e tik nà taksal gbara wɛt.", "5": "Lulûm Dagwi ha sé pyɛ langat,\ne rá gbɔng tomong de ba dal gâp tɔk mot.", "6": "E nɔ̂ng fwala nu gwo hwo e ra jey,\nko rwak de wo cɔ̄rɔng wo pere tɛ́ ɛ rwâk gap.", "7": "E tumal na kawɛ mwat e ra fwom,\nna a dura a bemat mwa tomong mɛ.", "8": "Ngyāma ye toyo wɔ e kwɔ̂n pɔngɔ̂ yɛ,\nkayɛ e tàra mɛn.", "9": "Sombabos wo sogo yi e kwɔ̂n wɛ,\nko neyɔɔtɔt yi na gul de gwo shara hɛ.", "10": "Nesong Dagwi ne tɛ̀ fwala,\nne tɛ̀ nshi nerey o ne pere rɔgɔs hɛn.", "11": "E sila bale de ba siri na nshi,\nbale be shara nedɛbɛt mɛ.", "12": "Bale mo be gwɔsɔ e gwong de e kyè na vɛ,\nbe sila pyɛ de a nɔng nu e jey mwa.", "13": "Dagwi e tɛ̀ pyɛ́ mo ye tɛ́ ɛ ano,\nkɛ yaga tabak kɛ yaga yé rùk a vwel\nna a dura tɛ̂ yey mɛ.", "14": "Wok ngan, à Iyɔp,\nyɛklɛ hwo na hwo bare na tomông bês Dagwi.", "15": "Hwà tɔk gwong de Dagwi e nɔngɔ̂s yɛ nu bɛ̀,\nko e tɛ̀ nedɛbɛt yi e bale ne ta.", "16": "Hwà tɔk gwong de bale ba sé e tumal ting-ting e lagwi a?\nTomông bes ve sekwɛl Dagwi de a sila na tɔk.", "17": "Hwà tɔk pyɛ de hwó tabas long\njeng de jey ya sè ting yaga gûl batin a?", "18": "Hwô tɔk ra pyɛ de a ra a lagwi de a tɛ̀ wɛ tiing,\nmadɔbi na hwo tɛ̀ wo nɛp sede gyilâs a?", "19": "Hwo basa a wot pyɛ de wot ê ha a yɛ,\nwot ê tɔk wɔ na sekun wɛt yaga netɔn mot.", "20": "Be tɔk ha a Dagwi wɔgɔ, me simo na me ha a?\nE tɔk wɔlɔk hɛn beken.", "21": "A remo bemat be tɔk bɛɛ negbey wɛt,\njeng de gwi gwa sé ta vɛ̌t,\ne bama de gul gwa ga pɛl gwa ga shara bale vit.", "22": "Yi e rwa bato negbey nehak sede ne dyam shinang,\npyɛ langat sizɔng Dagwi e ji gbɔng nerey mɛ a sé pyɛ sap.", "23": "Wo Reto Mwa a dal gap na wot a tɔk ɛ,\na sé wo reto mwa, wo gâs badu e tē,\nna râ pyɛ́ de ya sé cik e tak a mwat yɔ́m wɛt.", "24": "Yaga ano bemat be wok bengyip mɛ;\npyɛ mɛ ya sé wɛt na vemo de be jut bato mɛn, ba sé vê netsitsɛng.”"}
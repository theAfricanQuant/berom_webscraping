{"1": "À yin BeIsrayɛl, wok in ha de Dagwi Darwey a vɔk yaga yin,", "2": "a ye ngan:\n“Yin raa begwông yere bemat jey behak wɛt,\nyin tɛ̀ bengyip na pyɛ́ dyuk de yin ê di e lagwi wɛt,\nmwa ano de yére bemat jey cak yê wok bengyip yɛ.", "3": "Yaga negwɔn bemat o na sé yapyi zɔng.\nYɛn e tara cɔgɔt e rehwot\nko mwat fwom cɔ́gɔt e tsep yɛ na shùbuk mɛ.", "4": "Yɛn e tɔrɔ yɛ na dyam pyɛng tanga dyam shinang,\nko yɛn a manas yɛ na remos tanga bekpɛk,\nyaga na ye kwon shara hɛ wɛt.", "5": "Pyɛ̂ sekwit yane ya sé sede pyɛ réne pyɛ e bwi bàbe,\nko ye tɔk ha wɛt.\nBe kyě hashe yɛ zɔng,\nyaga ye tɔk kyè wɛt.\nHwo wok bengyip yɛ wɛt, yê tɔk mǎ hwo wɛt,\nko yê tɔk ra a hwo pyɛ cak ryat arɔng wɛt.”", "6": "À Dagwi Darwey, vit a mwat hwak sede hwo.\nHwà vɔk reto sizɔng, ko reza mo ra sé rerey.", "7": "E wa de ê tik nà nɔng o nerey, à hwo gbɔng gwɔ̀m yére bemat jey ɛ?\nA sé tyɛng na be nɔng o nerey.\nVit a hwak sede hwo, e ji ve netsitsɛng ve yére bemat jey,\nna e ji segwɔm mɛn mwa, vit à hwak sede hwo.", "8": "Mwa hɛn ba sé betɔn sana netsitsɛng.\nYɛn ê tɔk masa sɛ́ na cī de ba yong na cɔgɔt ɛ?", "9": "Ba lolom yɛ na dyam pyɛng yi e Tarshish,\nna dyam shinang yi e Ufas.\nMwa ya sé pyɛ̂ bemat sekwɛl, na yê vwɔ zu dyam shinang,\nba tɔrɔ yɛ na gworugu gwoswinang, na gwozwey\nde bemat sekwɛl ba lɔk.", "10": "Ko hwo, Dagwi Darwey, à Dagwi wo mwin.\nHwà sé Dagwi wo neken, na gbɔng gwɔ̀m gbak-gbak.\nJeng de hwó vo shom, ko jey mwa ye vow,\nyere bemat jey ye tɔk nàra na shom mo wɛt.", "11": "À yin bemat, ha in a yɛn, bê wey na bedagwi de ba tɔk yong jey na lagwi wɛt. Yɛn ê wey e jey na e nɛ̂n lagwi mwa.", "12": "Dagwi Darwey a yong jey na reto mɛ,\na yong jey na netsitsɛng mɛ,\nko a shara lagwi mwa na tɔ́k mɛ.", "13": "Nshi larwak ne lulum ras de a nɔng nɛ nu,\ne vɛ̀sɛ na bale yi e neyɛnɛ jey.\nE tɛ̀ gbara wo tē dɛbɛt e ji rwak,\nko e tomsal na gul yi e gban mɛ.", "14": "Sede bemat bé di ano, be bɛrɛng bato mɛn sede betɔn, sana netsitsɛng,\nbezu dyam shinang be vo rekyen pyɛ́ mɛn o,\nyaga pyɛ́ mo ya sé bɔs zɔng, vit a nesong e ji yɛ.", "15": "Ya vɔk nerat nehak wɛt, ya sé pyɛ byɛs zɔng,\nbê wey na yɛ, jeng de Dagwi Darwey ê tabak yɛ.", "16": "Dagwi Darwêy Yakɔp a sé sede yɛn wɛt.\nE yɛ wɛ de a yong kayɛ pyɛ,\nko a ga kasa BeIsrayɛl na be sè bemat mɛ pyɛ mɛ.\nReza mɛ à Dagwi Darwey, Da Jey Mwa.", "17": "À yin bemat Yɛrusalɛm, tula hin pyɛ́ min,\nba ga rɔnɔ hin na como.", "18": "Dagwi Darwey a ye:\n“Mê lagam hin yin bemât vwel hemo e jeng yemo,\nko mê vey na rezot e ra yɛn yaga na yɛn a wok nepep o.”", "19": "Bemat Yɛrusalɛm ba ye,\n“Yaa kukuuk!\nBa ga mǎ hot tyɔng wɛt!\nBaram mot bê vel wɛt!\nMwin tabak mot à hemo,\nko wot ê niri na hɛ.", "20": "Ba ga wey na bǔk mot,\nrǐk rɔgɔs o ba ga tuyu hɛn.\nMwa nèy mot na ga kyè,\nko hak ha tɛt ɛ wɛt.\nVit à winde ê to tɛ̀ buk hom,\nna a to tɛ̀ berugû bang gwɛ.”", "21": "Ma ye, “Bemat nuyel mot ba sé betɔn,\nyɛn e rangal Dagwi Darwey pyɛ wɛt,\nyaga ano yɛn a tɔk sɛ̀ pyɛ wɛt,\nko bemat mot sede tyīmit ba ga shara hɛn.", "22": "Wet in betong! Lwɛ́lɛ gwo kyè vey,\ngbɔng sogo nehywɛ yi e vwel rwa bato,\nna be tɛ̀ bapomo Yuda hey gbingiring,\nkwɔn sangal nevu-hey.”", "23": "À Dagwi Darwey, ma tɔk begwong mwat ba sé e vwɔ mɛ wɛt,\nvit à mwat de a vɔk reto e ra neken mɛ pyɛ mɛ.", "24": "À Dagwi Darwey, yong buru bemat mo,\ntyɛng na gap mot, hwo tabak hot e ji shom wɛt,\nyaga hwô wey na wot hywiri.", "25": "Doyo shom mo e ra yére bemat jey de ye re a hwo fongol wɛt,\nna e ra vemo de ba kyɛ́ ɛn nà yila e ra reza mo.\nYaga yɛn a ga wey na Yakɔp,\nyɛn a ga wey na yɛ pere wɔ̀ yɛnɛ hɛ,\nko yɛn a ga wey na kwɔn sangal mɛ arɔng."}
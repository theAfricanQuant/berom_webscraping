{"1": "Dagwi Darwey a ye,\n“BeMowap ba re nuyel na ragas banɛn e ra banɛn,\nko mê tik nà tabak hɛn wɛt.\nYɛn a nɔ̂ng bekup gbɔng gwɔ̀m Ɛdɔm nerey wɛt,\nko yɛn a rangas vɛ̀ be tɛ́ ɛn fongol.", "2": "Mê tɛ̀ kya e BeMowap\nna he re nekwɔn dâl Kɛriyɔt.\nBeMowap bê weres na môk como,\nna dâk sekun, tanga pɛsɛl bedurum arɔng.", "3": "Mê mɔrɔ mwat de a sé re negwɔm e ra Mowap\ntanga mwa bemât nuyêl vwel o.”\nDagwi Darwey a ye ano.", "4": "Dagwi Darwey a ye,\n“BeYuda ba re nuyel na ragas banɛn e ra banɛn,\nko mê tik nà tabak hɛn wɛt.\nYɛn a byɛs basa hom,\nko yɛn a kyɛ́ ɛn nà gyeng Badu hom arɔng.\nYɛn a ga ye rɛng e de raà bedagwî bɔs,\nvemo de bedabeda mɛn bá kana raa vɛ.", "5": "Yaga ano, mê tɛ̀ kya e ra Yuda,\nna he re nekwɔn dâl Yɛrusalɛm.”", "6": "Dagwi Darwey a ye,\n“BeIsrayɛl ba re nuyel na ragas banɛn e ra banɛn,\nko mê tik nà tabak hɛn wɛt.\nYɛn a rɛsɛl bemat berat e sesam e nû dyam pyɛng de be rangal hɛn,\nko bepɛng e nû kedyam sêy bekpatak zɔng.", "7": "Yɛn e bɔrɔs batô bepɛng sede fongôl vwel,\nko be tɛ̀ vê mɛrɛk be ye rɛng.\nMwat na da mɛ be dyɛngɛs na hwong gwining,\nna be tɛ̀ reza hom rê jɛrɛ ligis.", "8": "E kahɛ kwɔ̂n rê fongol,\nbemat be dyɛngɛs e ra pyɛ̂ banga de ba nɔng e selek.\nE beduk rê fongôl bedagwi mɛn,\nyɛn e sɔrɔs nshî anap de yɛn a seres ɛ̀ sede pyɛ tala.", "9": "Ko di in, à bemat hom, a sé yaga yin de ma wey na BeAmɔr vit.\nYɛn á sè belis sede batîn cɔ́gɔt sida,\nko yɛn á vɔk gap sede batîn cɔ́gɔt ouk.\nMa ga wey na nèy o e rak o,\nna berinis o e nɛn o.", "10": "Ma nusu na yin e sevwêl Misra\nma kyè e nuyel min e hey neshey kuru banaas,\nko ma nɔng in vwêl BeAmɔr na he tɛ́ ɛ min.", "11": "Ma kasa nehak e ji nèy min sede bezarap hom,\nko ma kasa bewen min behak sede vê jaram yaga me arɔng.\nÀ yin BeIsrayɛl, a sé mwin wɛt a?”\nDagwi Darwey, a ha ano.", "12": "“Ko di, yin a tɛ̀ vê jaram o be sɔ nshî anap,\nko yin a nɔ̂ng vê zarap hom nu, yɛn a kwon ha ha hom wɛt.", "13": "A remo mê yɛklɛ hin vit à shòmta,\nsede gwopyɛ gangâs pyɛ́,\nsede pyɛ́ dirik e ra gwopyɛ mo.", "14": "Vê tele hyiw bê hywit ɛn wɛt,\nvê gap bê tɛ́ ɛn mɛrɛk.\nVê tó como bê tɔk sey neken mɛn wɛt.", "15": "Vê tabâs ket bê tɔk tumal e como wɛt,\nko vê tele tyɔng wɛt bê tɔk sey neken mɛn wɛt.\nVê bedwa bê tɔk ra sesuga na be wɔ dal wɛt.", "16": "E jeng o, besuga bê bomos pyɛ̂ como mɛn be tele hal.”\nDagwi Darwey a ye ano."}
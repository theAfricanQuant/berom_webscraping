{"1": "Wet in betong na me, yin de yin e tē ngyɛ́k e necik,\nyin de yin e jama Dagwi Darwey.\nBare hin gwofwa de ba tow in yi e gwɛ,\nna kwɔ̂n dâk beta de ba cing in ɛ.", "2": "Bare hin na Abraham da min,\nna Sara de a tɔ in.\nJeng de ma yila hɛ, á sè yɛ nju mɛ,\nma tɛ̀ a yɛ nerat, ko ma tɛ̀ a karak.", "3": "Mwin, Dagwi Darwey ê wɔrɔk Siyɔn,\nê wɔrɔk bemât barîn hɛ.\nKo ê tɛ̀ hêy hɛ he sè sede bwî Ɛdɛn,\nhêy gbingirîng hɛ sede bwî Dagwi Darwey.\nBê sɛ̀ yey pyɛng na shɛgɛsh e ji hɛ,\nfeng na fwɔ̂ lwɛ̄lɛ arɔng.", "4": "Tɛ̀ in nehywɛ na me, à bemat hom,\nna yin a wet betong na me, à yerê bemat hom\nyaga redu rê nusu yi na me,\nko gâs badu hom e tē hê sè negbêy bemat.", "5": "Gâs badu hom ha ga vey lɛs,\nsêy neken min ha ga nusu wɛshɛrɛk,\nko vwɔ hom gwô vey na shɔt e ra bemat.\nBemât bakwogom mwa bé gyeng me,\nko yɛn e sɛt yey mɛn e ra vwɔ hom.", "6": "Jut in bayis min vɔk e lagwi,\nna yin a bɛrɛng jey e nɛn o arɔng.\nYaga lagwi wô ye bit sede kyeng,\njey yê hama hɛ sede rugu,\nvemo de ba sé e ji yɛ bê kushu sede ngyána.\nSêy neken hom hê sè gbak-gbak,\nko viri hom hê sang yɛnɛ hɛ wɛt.", "7": "Wet in betong na me, yin de yin a tɔk necik,\nyin bemat de yin a vɔk basa hom e neyey min,\nyin wok bengyip gyông bemat wɛt,\nko yin langat hin yol behak wɛt.", "8": "Yaga tangapurus wô re ɛn sede rugu,\nko kǔt gwô re ɛn sede shwey,\nVíri hom hê sè nesheneshey,\nko sêy neken hom vɔk na bezamang pyak.", "9": "Sene, sene, tɛ̀ gap, à Dagwi Darwey!\nSene sede jeng raane, bezamâng raane!\nE hwo de hwà yɛt Gwalwêl Nshi cɛk o cɛk o,\nhwà luga gwalwel wɛt a?", "10": "E hwo de hwà tɛ̀ gworep gwo hworok,\nnshi de na sé ciwil.\nHwà tɛ̀ retîs gworep re tɛ́ ɛ gwong,\nna vemo de hwà kana viri be ye dɔ.", "11": "Ano vemo de Dagwi Darwey a viri bê toyo,\nko bê vey e Siyɔn na lwɛlɛ,\nbê vɔk yey pyɛng sana yɛnɛ,\nyɛn ê sɛ̀ yey pyɛng na seshɛgɛsh,\nko lashê yey na vôs yey yê tele e jey.", "12": "Dagwi Darwey a ye:\n“Me, e me wɛ me wɔrɔk hin,\nyaga sɛ́ kwong de yin e wok bengyip mwasi zɔng de ê ku,\nmwasi de ê wey sede sɔng ɛ?", "13": "Yin a ga ye bam à Dagwi Darwey, de a yong in,\nyɛ de a shara lagwi,\nko a bomo retîs jey.\nYin e sǎ e de bengyip pere wɔ̀ bomo gwi,\nyaga shôm wò tak a yin,\nwomo de a tɛ̀ to mɛ e de wey na yin.\nKo shôm wò tak a yin o á yɛ ɛ?", "14": "Bê viri vê reyɔm dey-dey,\nyɛn ê kushu na be kyè vɔk e revɔng wɛt,\nko yɛn ê bidɛ kpam-tuk wɛt.", "15": "Me wɛ à Dagwi Darwey, Dagwi min,\nde e suk nshî gworep na bagung o be lulum —\nDagwi Darwey, Dâ Jey Mwa à reza hom.", "16": "Ma ga tɛ̀ neha hom e nenu min,\nko ma lɛrɛ hin e necam vwɔ hom.\nMa shara lagwi, ma bomo retîs jey,\nko ma yâng bemât Siyɔn, ‘Yin à bemat hom.’ ”", "17": "Sene, sene!\nSogo e tumal, à hwông Yɛrusalɛm,\nhwo de hwà ga sɔ keshi shom e vwɔ̂ Dagwi Darwey,\nhwà ga sɔ vɔk e cet o, shǐ té dèndes.", "18": "Vit à hak de hê gyeng ɛ́,\ne ji mwa nèy de a tɔs.\nVit à hak de hê kaba a yɛ vwɔ,\ne ji nèy de nà ras e vwɔ mɛ.", "19": "Pyɛ́ bya yemo ya ga hwo e ra hwo:\nGawey na lashê vwel mo, vyong na wal,\nwa ê wok nemwishish mo,\nkɛ wà ê wɔrɔk hwo ɛ?", "20": "A ga yâng nèy mo cwɛ̀ɛ,\nyɛn a dyɛngɛs e tô kahɛ hyok\nsede vow e segun.\nYɛn a sila na shôm Dagwi Darwey,\nna gyông Dagwi mo.", "21": "Yaga ano, wet in betong, yin de ba ga mǎ hin,\nde yin e feng, ko na nshi anap wɛt.", "22": "Ano Darwey min, Dagwi Darwey,\nDagwi min de a tumal a bemat mɛ e ra ha mɛn, a ye:\n“Di ma ga sey yi e vwɔ min keshi té dèndes.\nYin ê to sɔ ko tyɔng wɛt, yi e shǐ shom hom.", "23": "Ko mê tɛ̀ shǐ shom hom o e vɔ vê tak a yin reyɔm,\nyɛn de ba yang in,\n‘Ye in ngyuk, na wot a kyè e ra yin.’\nKo yin a tɛ̀ nèma min sede vwel,\ntanga sede hyok de yɛn ê kyè ɛ.”"}
{"1": "“Pyɛ́ mwa de hwà ha, e sé de ma ga tik nà di ɛ?\nMa wok ko ma tɔk yɛ mwa.", "2": "Pyɛ de yin a tɔk, ma tɔk yɛ,\nma sé bwôl bama wɛt.", "3": "Mwin, mê ha na Womo De A Dal Na Reto Mwa,\nko me simo wot tó cuna na Dagwi e ra kun de ma vɔk.", "4": "Ko yin, yin e yɛt a me nebɔs zɔng,\nyin e vyoshon zɔng, vit a pyɛ de yin ê kyɛm yin ra.", "5": "Ka yin a yang sǎ yuu nedem min,\nbê jut in vê netsitsɛng.", "6": "A remo wok in retin sekun hom,\nwet in betong na dak gabɔk hom.", "7": "Yin e jut nû Dagwi na yin ra me bɔs a?\nNa yin sɛlɛ hɛ na râ cɛk re?", "8": "Yin e ha ano na yin dura, yin e raa bamâ Dagwi,\nyin e tumal bemat nuha e tô Dagwi rɛt?", "9": "E sè a yin naka jeng de a ngyɛgɛt hin arɛt,\nkɛ yin e kwɛlɛng hɛ sede yin e vɛ́sɛ a bemat bɔs arɛt?", "10": "Gbing-gbing Dagwi e gyong in,\nsede yin e dura simô to e lɛrɛ.", "11": "Nedyɛt nerey nerat ne tɛ̀ in yin ye lot wɛt a?\nBengyip mɛ bê kaba hin wɛt a?", "12": "Cinat neha min na sé sede fongôl kya.\nHa de yin e ha hê dul bato min ha sé sede secwem zɔng.", "13": "Sǎ a me hin yuu, nɔt me hin gwong na me hanat,\nkayɛ pyɛ de yê tɛ́ ɛ, yè tɛ́ ɛ.", "14": "Ma sé e yong me na me gas me na rebek remo,\nma ga ye waa à neken hom.", "15": "Ka Dagwi ê mɔrɔ me, mê tɛ̀ bengyip wɛt,\nsɛ̌ ma wɔ na sekun hom e nuyel mɛ.", "16": "Hemo hê tɛ̀ me sey neken hom,\nyaga mwat de e sap Dagwi wɛt, e tɔk wɔ e nuyel mɛ wɛt.", "17": "Wet betong hywɛ na neha hom,\npyɛ de ma hanat ye yel e betong mō.", "18": "Remo ma ga yong me yaga sekun hom de ba tɛ̀,\nma tɔk me kyè wɔ di wɛng.", "19": "Wa a sé de ê dak gabɔk yaga me ɛ?\nKa ba sɛ̀, ko mê hala neken hom me ku.", "20": "À Dagwi, ra a me pyɛ́ bya zɔng,\nano mê lɛrɛ me yi na hwo wɛt.", "21": "Tik tabak me!\nHwo kwon tɛ̀ bengyip mō be sɔ me hywiri wɛt.", "22": "Ano kwong hwô yila, mê hanat;\nkɛ hwô tik na me ha, na hwo de hanat a me.", "23": "Neburu hom na banɛn hom ba sé ala ɛ?\nTik mɛ tɔk pyɛ́ de ma buru na banɛn de ma ra.", "24": "Sé ya tɛ̀ hwà lɛrɛ a me bayis mō ɛ?\nHwà jut me, ma sé mwât repugu mō ɛ?", "25": "Hwô tak a bwok-rwang de gul gwo doysa gwɛ,\nkɛ hwô raa bol byɛmɛ ɛ?", "26": "Hwà jɛk pyɛ́ vyes e ra me,\nhwà sé tɛ̀ me na retek, me jut banɛn na negbarak de ma ra e jeng newen hom.", "27": "Hwà ga tɛ̀ bol hom e tê sesêk cɔ́gɔt,\nhwó bɛrɛng boros hom mwa,\nhwó masa tas bol hom mwa kwɔn de ma boro.", "28": "Mwasi e lashe hɛ sede pyɛ de ya ga bɔsɔ,\nsede gworugu de kǔt tangapurus gwa re.”"}
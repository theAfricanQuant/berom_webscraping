{"1": "À Dagwi Darwey, hwà ga ngyɛgɛt me,\nhwà ga tɔk me.", "2": "Hwà tɔk kayɛ pyɛ de me ra,\nhwà kún bare hom.", "3": "Hwo bɛ̀ɛ kwɛngɛl na pɔngɔ hom;\nhwà ga tɔ́k o na mwa begwong hom.", "4": "Gyam na me hanat,\nhwà tɔk pyɛ de me kyè wɔ ha.", "5": "Hwà gwɔrɔ me e kawɛ bak,\nhwà tɛ̀ vɔ e ra me.", "6": "Tɔ́k de hwà tɔk me ha dal bare hom,\nha sé e lɛrɛ, ma tɔk tɔk hɛ wɛt;", "7": "E gwa de mê hywit me yi na hwo ɛ?\nE gwa de mê tele yi e nuyel mo ɛ?", "8": "Ka ma hywit me vɔk e lagwi, hwà sé e hwomo,\nka ma gyirik vɔk e kwɔ̂n bevuvwel, hwà sé e hwomo arɔng.", "9": "Ka ma sogo, ma kwey rwa rak,\nme sangal e kwɔn de gwi gwo gabsa ɛ;", "10": "E hwomo arɔng hwô kyè na me,\nVwɔ yege mo gwô ye kap a me.", "11": "Mê tɔk yang lwil gwo lɛrɛ me,\nnegbey de na gwɔrɔ me né tɛ́ ɛ turuk;", "12": "Lwil gwa ka sé lwil na hwo wɛt,\nturuk ha sé wɛshɛrɛk sede nagwi.\nLwil na negbey ba sé tyɛng na hwo.", "13": "E hwo wɛ de hwà yong pyík hom;\nhwà manas me e jîm neng hom.", "14": "Mê feng a hwo e begwông langat de hwà yong me,\ntomong mo ba sé pyɛ langat;\nma tɔk vɛ naka sizɔng.", "15": "Hwà bɛ̀ɛ me jeng de ba sè yong me e lɛrɛ,\nde ba sè manas me e ji jîm neng hom.", "16": "Hwà di nedem hom de ba ga kana yong nɛ wɛt,\nba jɛk mwa nepɔlɔ hom e bwok-basa mo,\ngyam hak e ji nɛ he pɛrɛ.", "17": "À Dagwi, nebare mo na sé nerat sizɔng,\nnepyak nɛ na sé pyak.", "18": "Ka sede mê bara nɛ, na dal bazɛk na nepyak.\nJeng de me sene, hwà sé tanga me.", "19": "À Dagwi, hwà yang wey na vê neves zɔng,\nvê mɔbɔs bemat bê gas ɛn yi na me.", "20": "Be ha há ves e ra hwo;\nvê repugu mo be sisa na reza mo e ra bɔs.", "21": "À Dagwi Darwey, me bɛ̀ɛ na neves vemo de be bɛ̀ɛ hwo ves,\nme bɛ̀ɛ vê kyɛ́ ɛn hwo byɛm-byɛm.", "22": "Mê kyɛ́ me hɛn tsak kyɛ́ me,\nma jut ɛn bemât repugu hom.", "23": "À Dagwi, mara me, na hwo tɔk yey hom,\nmara me na hwo tɔk bare hom.", "24": "Di, kɛ neves nehak na sé na me,\nkyè na me e begwông neken gbak-gbak."}
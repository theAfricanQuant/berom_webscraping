{"1": "Yɛ womo de be gyong ɛ kayɛ jeng, ko e tɛ̀ yey mɛ gbarak,\nsana tɔk, bê kwɔrɔ hɛ, ko vit à hwal.", "2": "Jeng de vê cik ba sé e negwɔm, bemat be vɔk yey pyɛng,\nko jeng de bemat beves be re negwɔm, bemat be rus na rezot.", "3": "Womo de a tɛ̀ yey e ra netsitsɛng e tɛ̀ da mɛ a vɔk yey pyɛng,\nko womo de e wuna to na bedebeves e wey na nedanerey mɛ.", "4": "Yi na gas shɔt e tē, gbɔng gwɔ̀m e tɛ̀ vwel he tumal gak,\nko womo de a kat seres té show e wey na vwel o.", "5": "Mwât ha na mwât vwara mɛ na nu mɛɛsɛs,\ne lásha a bol mwat o segun.", "6": "Mwat vwes, neburu mɛ nê vo ɛ,\nko wo cik, e ra lwɛlɛ na yey pyɛng.", "7": "Wo cik e tɔk pyɛ de ya sé ye pwɛng,\nko mwat vwes a vɔk tɔ́k-tsik hane wɛt.", "8": "Neha vê byɛs ne dak kya e repomo,\nko wo netsitsɛng e tɛ̀ shom ye ye rɔ̀s.", "9": "Sede mwât netsitsɛng e tó cuna na tɔn,\ntɔn e ra wɔng, e lolong, ko be yong pyɛ cak wɛt.", "10": "Bemât shushu nemi be bɛɛ wo sila gyat ves,\nko vê cik be tɛ̀ yey na yɛ.", "11": "Tɔ́n e dura shom mɛ mwa,\nko wo netsitsɛng e yɛklɛ yey yuu.", "12": "Sede gwɔ̀m e wet betong na neha bɔs,\nmwa bemât fwom mɛ bê sè beves.", "13": "Mwat pwɛng na mwat de e tak a yɛ be man,\nko Dagwi Darwey e nɔngɔs hɛn neken mwa hɛn.", "14": "Sede gbɔng gwɔ̀m e gas a bepɛng shɔt e tē,\nnegwɔm mɛ nê tumal gak.", "15": "Tábak tanga gyong hé nɔng netsitsɛng,\nko hwey de ba hala hɛ, hé vɛ̀sɛ a neng hɛ na rekyen.", "16": "Jeng de bemat beves be re negwɔm, neburu ne gwɛsɛ hɛn,\nko vê cik bê bɛrɛng gaba mɛn.", "17": "Tabak hwey mo ko hê nɔng o pɔngɔ,\nhê vey na neta.", "18": "Kwɔn de vit a negwi-ywey yi na Dagwi bemat o be tɛ́ ɛn kashalang,\nko wo wɛng a womo de e gyeng Badu Dagwi.", "19": "Mwât fwom e wok tabâk nu zɔng wɛt,\nka a ka tɔk retin há mo, ko e tɛ̀ tong wɛt.", "20": "Hwà di mwât myɛ̂t nu e há mɛ a?\nTɔ́n a dal na sɛ̂t yey e ra yɛ.", "21": "Sede hwà kat râ nehywɛ na mwât fwom yi e nebot mɛ,\nê jut to mɛ sede hwey mō.", "22": "Mwat yey-pep e vɛ̀sɛ na cuna,\nmwât shom bagat e vɛ̀sɛ na neburu pyak.", "23": "Dâk kaa mwat hé vey a yɛ na byɛs,\nko wo dyɛ̂ng to ê sɛ̀ nerey.", "24": "Sâ gbik, e kyɛ́ ɛ tó mɛ,\nbe tabak hɛ, e sǎ yuu e duk shɔt ko Dagwi e kyini hɛ.", "25": "Vɔ̂k bengyip mwasi he tɛ̀ a hwo segun,\nko Dagwi Darwey e sey womo de a tɛ̀ gap mɛ e ra yɛ.", "26": "Pyak be jama nemi nepɛng yi na gwɔ̀m,\nko yi na Dagwi Darwey mwat e sɛ̀ yɛrɛ shɔt e tē.", "27": "Mwat de vit a tsak o a sé pyɛ byɛm-byɛm na vê cik,\nko womo de gwong mɛ gwa sé cik a sé pyɛ byɛm-byɛm na vê neves."}
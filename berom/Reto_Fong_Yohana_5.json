{"1": "E bama mo, ma di bwok-basa yerê gwomo de be gunus gwɛ e vwɔ yegê mwat de a sé sangal e ra gwofwa negwɔm gwane mo. Bá jɛk e ra gwɛ, e ji mo tanga e bama mo mwa, ko bá bang nû gwɛ kpá na negang e nekwɔn netaama.", "2": "Ko ma di tom-lagwi hwak de a vɔk gap hyiw, a hanat na gbɔng fwɔ, a ye, “E wǎ de a vey na a paa negang o, na a to wunta bwok-basa mo arɛt?”", "3": "Ko ba tɔk sɛ̀ mwat ko gwining wɛt e ji lagwi, kɛ e ji jey, kɛ e kwɔ̂n bevuvwel de a rɔda kyɛm a wunta bwok-basa mo, na a di pyɛ́ de ba jɛk e ji mo.", "4": "Ma tosho sedesi, yaga ba tɔk sɛ̀ mwat hwak wɛt de a vey na a wunta bwok-basa mo, na a di pyɛ́ de ba jɛk e ji mo.", "5": "Ko gwining e ji bemakuk o a yang me, “Hwo tosho wɛt! Di, mwat de be tang ɛ, à Gukum wo yerê Yuda, de a to sé gbɔng yere Davit, yɛ a ga dal reku. Yɛ ê kyɛm a paa negang e nekwɔn netaama mo, na a wunta bwok-basa mo.”", "6": "Ko ma di Ketyimit ka sé tumal e tē, e nuyêl gwofwa negwɔm o; pyɛ́ cen nyaas o tanga bemakuk kuru baba na vɛ benaas  ba tɛ̀ kɛ e tē. Ketyimit o ka sé sede ba ga kana yɛrɛ kɛ. Ka vɔk ngɛngɛ taama na bayis bataama de ba sé e tô begabik betaama vê Dagwi de ba tomo vɛ vɔk e kahɛ kwɔn e ji jey.", "7": "Ko Ketyimit o ka wɔ̀ sey bwok-basa mo yi e vwɔ yegê mwat de a sé sangal e ra gwofwa negwɔm o.", "8": "Jeng de ka ga sey gwɛ, pyɛ́ cen nyaas o tanga bemakuk kuru baba na vɛ benaas o ba gaba e nuyêl Ketyimit o. Kawɛ mwakuk o a vɔk yom tanga shǐ dyam shinang de ba sila hɛ na pyɛ nesang hyɔɔlɔl. Nesang o na sé e tô newon bemat-raà Dagwi.", "9": "Ba sé ra lwɛ̄lɛ pwas, ba ye,\n“Hwò wɛ hwà vey na hwo sey bwok-basa gwane mo,\nna hwo paa negang o.\nBá kana yɛrɛ hwo,\nko yi na nemi mō de hwá shushu e jeng reku mō,\nhwá kana sey mɛ̀ bemat,\nna hwo toyo na yɛn vey na Dagwi.\nBemat de hwá sey ɛn o\nba sé yi e kayɛ yere tanga karɛ relem,\nba to sé yi e kayɛ yere bemat jey\ntanga kayɛ yerê bemasi arɔng.", "10": "Hwá ga tɛ̀ ɛn, be sè bemat de hwó re negwɔm e ra vɛ,\nna be to sè bezarap Dagwi, yaga na be ra a yɛ fwom.\nKo yɛn a rɔda re negwɔm e ra jey.”", "11": "E bama mo, ma di betom-lagwi de ba sé gu kpɛɛ, de vit a mwat de e tɔk basa nepyak vɛ. Ba gwɔrɔ gwofwa negwɔm gwane mo, na pyɛ́ cen nyaas o tanga bemakuk o arɔng. Ko ma wok tɔ̀ mɛn,", "12": "ba sé ra lwɛ̄lɛ na gbɔng fwɔ, ba ye,\n“Ketyimit de bá kana yɛrɛ\nka vey na ke vɔk reto, na nedanerey, na netsitsɛng, na gap;\nka to vey na be nɔ̂ng kɛ nerey, na be di gbɔng nerât kɛ, na be somo kɛ arɔng!”", "13": "Ko ma to wok tɔ̀ kayɛ pyɛ de Dagwi a yong e lagwi, na e jey, na e kwɔ̂n bevuvwel, na e ji nshi; mwa pyɛ́ de ya vɔk neken ya ra lwɛ̄lɛ, ya ye,\n“Tik na wot somo yɛ womo de e sangsal e ra gwofwa negwɔm\ntanga Ketyimit;\ntik na wot a nɔng ɛn nerey,\nna wot a somo gbɔng nerat mɛn tanga reto mɛn gbak-gbak!”", "14": "Pyɛ́ cen nyaas o ya ye, “Ano!” Ko bemakuk o ba gaba e vwel, ba re a yɛn fongol."}
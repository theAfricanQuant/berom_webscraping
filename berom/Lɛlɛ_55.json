{"1": "À Dagwi, wok won hom.\nHwo kyɛ́ o nà sey won hom wɛt!", "2": "Wet betong na me, na hwo hanat a me.\nYey hom ye bɔrɔk me, me rus, me tosho.", "3": "Bemât repugu hom be gbɔ me, be shìsa me.\nBé teshe na me, be ra shom na me,\nko be bɛɛ me ves sizɔng.", "4": "Yey hom ya sé sede yê lut ɛ,\nbengyip reku be vos me.", "5": "Nemi ne gabsa a me e yey,\nme vo bengyip, ko me vow.", "6": "Káa! Ka ma vɔk bafabak sede gwobɔp,\nka ma yang sogo me kyè, me wɔ jama kwɔn de mê pɔng ɛ.", "7": "Ma yang tele vɔk e dem yikyik,\nme wɔ̀ sangal e hey.", "8": "Ma yang ra ziri,\nna me wɔ dal yi e gwogul rwak na sombabos.", "9": "À Darwey, suk neha bemât repugu hom!\nLashe pyɛ́ de be yong,\nyaga me bɛɛ bemat de be sogo nehywɛ,\nbe ra yol zɔng e ji repomo.", "10": "Sógo nehywɛ na yol o ba sé sede bemât gyeng\nde be kyě gwɔsɔ e ra jwa-pomo mo nagwi na naturuk.\nRepomo mo ra sila na ragâs nengyas tanga reyɔm.", "11": "Be mɔbɔs bemat e ji rɛ,\nko e kahɛ hyok, bemât jamâ repugu\ntanga vê kwɛlɛng be kyě rini ɛ.", "12": "Ka a sé wo repugu hom de e shɛgɛsh me,\nka ma yang niri.\nKa a sé mwat de e bɛɛ me ves, de e dak kaa e ra me,\nka ma yang lɛrɛ me yi na yɛ.", "13": "Ko a sé e hwo de wot a sé pyɛ jining,\nsâ kwɛngɛl hom de wot a ga tɔ́k ot!", "14": "Wot a ragas berem berat sizɔng,\nwot na hwo, wot a kyese tanga behak e duk rê fongol.", "15": "Tik na reku re vo vê repugu hom hák,\ntik be gyirik beken vɔk e kwɔ̂n bevuvwel,\nyaga neves na sé e nelɔ mɛn tanga e neyey mɛn.", "16": "Ko me à me, me yila Dagwi Darwey yaga sɛlɛ,\nko a rɔda sey me.", "17": "Me rus, me tosho nagasi, nagwi tanga naturuk vɔk na yɛ,\nko e wok me.", "18": "Bemat pyak be gwɔsɔ me, be hwosom me,\nko ê pat me tyang yi e yol de me ra na vê repugu hom.", "19": "Dagwi de a sé re negwɔm yimo e susû jey a rɔda wok me.\nÊ di wɛng e ra yɛn, yaga be kyɛ́ ɛn nà sege negwɔn mɛn,\nko be ka wok bengyip Dagwi wɛt.", "20": "Mwat de a kana sè sa hom a ga hwo e ra besa mɛ,\na ga kwɔrɔ vonu de a ga ra a me.", "21": "Neha mɛ na sé mwɛɛsɛs sede shok,\nko repugu ra sé e ji yey mɛ.\nNeha me ne tele sede něy,\nko ne yɛt sede bewal de ba sé vootot.", "22": "Vey na negbang mō e nuyel Dagwi Darwey,\nyaga e wok nemwishish mō.\nÊ tik pyɛ cak ye dikta womo de sé mwɛ ko tyɔng wɛt.", "23": "Ko hwo, à Dagwi, hwà rɔda wul na bemât mɔbɔ̂s bemat, na vê vɛsɛ bɔs e sak,\ngyam na be wul rebit nepyak nepɔlɔ mɛn.\nKo me, ma rɔda tɛ̀ gap e ra hwo!"}
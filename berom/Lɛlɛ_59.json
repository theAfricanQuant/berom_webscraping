{"1": "À Dagwi hom, sey me yi e vɔ bemât repugu hom,\ndul me yi e vemo de be hwosom me!", "2": "Sey me yi e bemât ragâs neves,\nsey me yi e bemât mɔbɔ̂s bemat!", "3": "À Dagwi Darwey, vê repugu de be wok na gap ba ga man bato mɛn.\nDi, ba sé e wɛlɛ, be gyeng na be mɔrɔ me,\nko ma ga buru kɛ ma ga ra renɛn rehak wɛt.", "4": "Vit a me nà nɛn, ko mwa ano, ba sé e yong ɛn na be hwo e ra me.\nDi, yɔ́m de me sɔ! Sogo na hwo sɛlɛ me!", "5": "À Dagwi Darwey, Dâ Jey Mwa,\nhwà sé Dagwi wo BeIsrayɛl.\nSogo na hwo tabak mwa bwâng yére mo!\nHwo wok nemwishish bemât nengyas de be row bemɛn wɛt!", "6": "Nawiri, be toyo e dem mɛn,\nbe paa yìn sede bevu, be rìni e ji repomo.", "7": "Wok haras na shisa mɛn,\nneha mɛn na sé sede nebǎ vootot,\nko be bare, vit a mwat de e wokos hɛn.", "8": "Ko hwo, à Dagwi Darwey, hwó shɛgɛsh hɛn,\nhwó shɛgɛsh mwa bwâng yére mo.", "9": "Hwó nɔng me gap, me sɛt bayis e ra hwo.\nÀ Dagwi, hwà sé a me kwɔ̂n dal.", "10": "Hwà tɛ̀ yey na me mwin.\nHwó kyè e nuyel hom,\nhwó tɛ̀, me di wɛng e ra vê repugu hom.", "11": "À Dagwi, hwo wey na yɛn e jeng jining wɛt,\nka ano wɛt, bemat hom bê ye bam na wɛng de hwà di.\nRá fwom na reto mō, shara hɛn, wey na yɛn!\nÀ Darwey, hwó dul bemat mō sede ruga.", "12": "Mwa pyɛ́ de yɛn e ha ya sé vyes.\nTik na dâk kaa de be dak, na gawey de yɛn e mok,\nna nebɔs de be yɛt, be vo ɛn sede segun.", "13": "Wey na yɛn e ji shom mō,\nwey na yɛn hywiri!\nAno, bê tɔk vɔk e neyɛnɛ̂ jey wɔgɔ,\nDagwi e re negwɔm e vwêl Israyɛl.", "14": "Nawiri, be toyo e dem mɛn,\nbe paa yìn sede bevu, be rìni e ji repomo.", "15": "Be kyě ra gwogwolom e de jamâ pyɛ̂ re.\nKa ba sɛ̀ pyɛ́ de ya vey a yɛn wɛt, be gwɔrɔng.", "16": "Ko me, à Dagwi, mê ra lwɛlɛ e ra reto de hwà vɔk,\nnagasi mê ra biibi, yaga hwà tɛ̀ yey na bemat mō.\nHwà sé a me kwɔ̂n dal de me lɛrɛ me ɛ e jeng reyɔm.", "17": "Mê ra a hwo lwɛlɛ na yom, yaga hwó nɔng me gap.\nHwo, à Dagwi, hwà sé a me kwɔ̂n dal,\nhwà tɛ̀ yey na me mwin."}
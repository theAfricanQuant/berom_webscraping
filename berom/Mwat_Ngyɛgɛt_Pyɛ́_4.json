{"1": "Ma to bɛrɛng, ma di de bemat be zǒt behak e jey.\nMa di nemwishil vemo de be tak a yɛn,\nko vit a yɛn na mwat de ê wɔrɔk hɛn.\nReto ra sé na vemo de be tak a yɛn o,\nko vit a yɛn na mwât wɔrɔk hɛn!", "2": "Ma bare na vemo de ba ga kushu ko ma ye,\nba ga di wɛng ba dal vemo de ba rɔngɔl beken,", "3": "ko mwat de a dal ɛn mwa,\ne yɛ a womo de ba ga ka tɔ ɛ wɛt,\nbayis mɛ ba ga di neves banɛn de be ra e jey wɛt.", "4": "Ma di, mwa mwat fwom na mwa sekwɛl râ fwom mɛ a sé yaga e simo a dal mwat vwara mɛ na sɛ́. Hemo arɔng ha sé yapyi, rô gul zɔng.", "5": "Tɔ́n e sangal vit a ra fwom, ko e re vɔ.", "6": "Nduga hwo vɔk pyɛ́ tyɔng ko hwo sangal tyang, de hwo vɔk pyɛ́ pyak ko hwo ku o e de fwom, e de rô gul zɔng.", "7": "Ma to di pyɛ yapyi e jey,", "8": "mwat de a sé nju mɛ zɔng, vit a hwey kɛ gwà, e ra fwom mwa jeng, ko e ka sang sirik na dyām wɛt. A ga sangal na a bare wɛt, “Yaga wa de ma sé ra fwom pwep gwomo ɛ? Yaga wà de ma se ró a rato hom wok neta ɛ?” Hemo arɔng ha sé yapyi, na bɔrɔk yey zɔng.", "9": "Be yɛnɛ fwom bemat beba wɛt, yaga bê sɛ̀ pyɔlɔ̂ fwom mɛn pyak.", "10": "Ka sede hwak a radɛ, hwak e ye cik a mumwɛ,\nko womo de a sé nju mɛ,\njeng de a radɛ, ko e ye waa zɔng,\nyaga vit a mwat de ê ye cik à hɛ.", "11": "Sede bemat beba ba dyɛng e gwat gwining, e sè a yɛn mɔɔ,\nko e rɛ̌ de mwat nju mɛ e wok nemɔɔ ɛ?", "12": "Mwat gwining e kyɛm a di wɛng e ra mwât repugu mɛ,\nko sede bemât repugu beba ba wuna hɛn e ra yɛ bê di wɛng,\nrwik de gwa vɔk nehǎl netat gwo tɔk tut ɛ kpɛgɛrɛk wɛt.", "13": "A sé naka be sɛ̀ bwot mwat pwɛng de a vɔk netsitsɛng a re negwɔm, a dal mwakuk de a sé tɔn, womo de e to sey vô redu wɛt.", "14": "Bwot mwat ê tɔk nusu yi e lɔ̂ ngyang, ko a pere re negwɔm mwa ano de a sé pwɛng e vwêl segwɔm.", "15": "Ma bɛrɛng bemat mwa be kyě wɔ́rɔng e jey,\nko ma di hwak à bwot mwat e tumal e tē mɛn de ê tut e negwɔm, e bamâ bwot mwat wo mɛsɛng o.", "16": "A vɔk bemat vit a yɛnɛ, vemo de ba sè e nuyel mɛ,\nmwa ano vemo de bê vey e bama, bê vɔk yey pyɛng na pyɛ de a ra wɛt.\nHemo arɔng ha sé yapyi na rô gul zɔng."}
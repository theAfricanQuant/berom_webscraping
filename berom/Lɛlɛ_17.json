{"1": "À Dagwi Darwey, wok won hom yaga yɛrɛ shɔt e tē,\nwet betong na sesin hom!\nTɛ̀ betong, na hwo wok won hom,\nma sé ra hɛ na yey rining.", "2": "E hwo zɔng de hwô tɔk ye, vit a me na nɛn,\nyaga e hwo zɔng de hwà tɔk pyɛ de ya sé tsak o.", "4": "Hwà tɔk yey hom.\nKa turuk gbak hwà ga ngyɛgɛt me, ko hwà sɛ̀ me vit a nɛn.\nMa ga tùt nu e ra pyɛ́ de bemat behak be ra wɛt.\nMa ga ye ngyɛ́k, na me gyeng badu mō.\nMa raa begwông bemat de ba kat yol wɛt,", "5": "ko ma raa begwong mō kayɛ jeng,\nma ye bugurɛk wɛt.", "6": "Me ra won na hwo à Dagwi, yaga hwô hanat a me.\nWet betong na ha hom, wok me!", "7": "Hwó tɛ̀ yey na me.\nDura hɛ e gwong de gwô tɛ̀ bemat be langat hɛn.\nVwɔ̂ gap mō gwo dul vemo de be jama kwɔ̂n dal na hwo yi na vê repugu mɛn.", "8": "Gyeng me, sede hwó gyeng bayis mō.\nDul me, sede congot ye gunung nèy yɛ,", "9": "yaga bemat beves be hwosom me,\nvê repugu ba ga gwɔrɔ me, na be mɔrɔ me.", "10": "Vit a hɛn na nemwishish,\nbé rwak nenu zɔng.", "11": "Ba ga kaba bol hom!\nKagwa de ma doyo ɛ, a vemo,\nbe wɛrɛm, na be gang me.", "12": "Ba sé sede gukum de wa vɔk cwey ngyāma,\nsede gwɔ̀m ngyāma de wa sé e waba.", "13": "À Dagwi Darwey, sogo!\nHwo e ra bemât repugu hom, na hwo di wɛng e ra yɛn!\nSey me na wal mō yi e vê neves.", "14": "Sey me na vwɔ̂ gap mō\nyi na vemo de pyɔlɔ mɛn ya sé e jey yemo zɔng.\nTabak hɛn na reyɔm de hwà ga tik yaga yɛn.\nTik reyɔm o re vey a yɛn,\nna nèy mɛn ne bin sɛ̀,\nna nèy nèy mɛn ne sɛ̀ bwang o arɔng!", "15": "Ko me à me, vit a me na nɛn,\nyaga ano, mê di bayis mō à Dagwi Darwey.\nJeng de me sene, yey hom ye pɛngɛ,\nyaga hwà sé tanga me."}
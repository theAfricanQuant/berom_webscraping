{"1": "Hâ siitit yi na Dagwi Darwey a hemo:\nDagwi Darwey e bɛrɛng yére BeIsrayɛl, e bɛrɛng mwa bemasi arɔng. Ko e yɛrɛ a sevwêl Hadrak na gbɔng repomô Damaskus shɔt.", "2": "Shɔt o ya rɔda hwo e ra repomô Hamat de ra sé bagat na Hadrak, ya hwo e ra bagbɔng bapomô Tur na Sidɔn mwa arɔng de bemat mɛn ba vɔk netsitsɛng sizɔng.", "3": "Bemât Tur o ba lɔk a bato mɛn gbɔng kwɔ̂n dal, ko ba tula dyam pyɛng na dyam shinang vit a yere mo, sede bagwɔ̂t fongol!", "4": "Ko Darwey a rɔda sey ɛ kayɛ pyɛ de ba vɔk. A rɔda wey na bedwa-nshi mɛn e gworep, ko kya ha rɔda re gbɔng repomo mo buruk.", "5": "Bemât bagbɔng bapomô Ashkɛlɔn na Gaza ba rɔda di ano, ko ba rɔda vow na bengyip sizɔng. A rɔda sè tyɛng ano na Ɛkrɔn, yaga pyɛ́ de bemat o ba kana sɛt yey mɛn e ra yɛ ya ga wey. Gbɔng gwɔ̀m Gaza a rɔda wey, ko bê hala Ashkɛlɔn vit a mwat e ji mo.", "6": "Bemât yére detidetu ba rɔda wɔ̀ sangal e Ashdot. Dagwi Darwey a ye, “Ma rɔda tɛ̀ BeFilisti vemo de be tos bato mɛn be dyɛng vɛ.", "7": "Yɛn ê to re banama na nemi e ji vɛ, kɛ bwang pyɛ̂ re yemo de ya sé kyiri wɛt. Mwa bwang vemo de ba hywit ɛn na neken ba rɔda sè e ji bemat hom, bê sè sede ruhup hwak e ji yerê Yuda. Ma rɔda sey bemât Ɛkrɔn, na be tɛ́ ɛn bak bemat hom, sede remo de ma kana sey BeYebus.", "8": "Ma rɔda gyeng Gbɔng Duk Re a me Fongol, ko mê dul bemât como sana hwo e ra wɛ. Ma rɔda nɔ̂ng bemât gap gwong, na be to ngyit bemat hom wɛt, yaga ma ga di yerê rezot de bemat hom ba ga kana sɔ.”", "9": "À yin bemât Siyɔn, rɛ̌ hin na nzem yɔkyɔk!\nÀ yin bemât Yɛrusalɛm, ra in biibi na yey pyɛng.\nDi in, gbɔng gwɔ̀m min a sé kyè vey!\nE kyè vey na kaà wɛng,\nmwa ano, a dyɛng to mɛ,\na laga madung, hwêy madung mwa.", "10": "A rɔda paa bekyɛkyɛ̂ como yi e Israyɛl,\nê hashe bedwa yi e Yɛrusalɛm.\nBegbang de be tó mɛ como, ê kwɔrɔs vɛ,\nê yâng bemât yére dyuk, be sangal tyang.\nA rɔda re negwɔm yi e yɛnɛ̂ gworep gwomo vɔk e gworo,\nyi e Gwɔrɔt Ɛifaratɛs vɔk e neyɛnɛ̂ jey.", "11": "Dagwi Darwey a ye,\n“Yaga ma ga wuna me na sira tanga yin,\nhemo de ba wuna hɛ na nemî nɔrɔ̂ yas de be yɛt a me,\nma rɔda paa bemat min yi e kwɔ̂n sesam,\nyi e kwɔn de ha sé sede gwovɔng vit a nshi.", "12": "To in wɛrin, à yin besam,\nyin sɛt yey e ra tuk de bê hala hin washak!\nTo in vɔk e kwɔ̂n dal min.\nMa sé ha a yin a remo wɔgɔ,\nma rɔda tala hin pyɔlɔ min zang ba,\nyaga rezot de yin a ga kana sɔ.", "13": "Ma rɔda ra fwom na BeYuda sede gbang hom,\nna BeIsrayɛl sede ket o.\nMê cɔgɔs bemât Siyɔn e ra BeGirik,\nko mê ra fwom na yɛn sede wal como.”", "14": "Dagwi Darwey a rɔda dura to mɛ e ra bemat mɛ,\na rɔda tabas na ket sede gbara de wo tē dɛbɛt.\nDarwey, Dagwi Darwey ê pɛl durum,\na rɔda kyè e ji gwogul rwak yi e bak rwa batin.", "15": "Dagwi Darwey, Dâ Jey Mwa a rɔda gyep bemat mɛ,\nko yɛn a rɔda wey na vê repugu mɛn.\nYɛn ê ta rewɔng e de como sede bemât sefeng,\nko ba rɔda lusha nemî vê repugu mɛn,\nnê tele sede nemî yas de be yɛt vɔk na Dagwi,\nnemo de be lusha e ra gàgbang rangâs yas na shǐ.", "16": "Jeng de tuk hane hê ba vey,\nDagwi Darwey a rɔda ba sey bemat mɛ,\nsede lwêk vyēl e sey vyēl mɛ yi e dem ves.\nYɛn a rɔda lolo e vwel o,\nsede dyéngere ryat yê kpîn negwɔm.", "17": "Vwel o ha rɔda sè rat, pyɛ bɛrɛng tyɔng wɛt!\nBebôt bemât hɛ bê ras na gap,\nna pyɛ̂ yeneng tanga nshî anap hɛ."}
{"1": "Neha Mwat Ngyɛgɛt pyɛ́,\nhwêy Davit gbɔng gwɔ̀m Yɛrusalɛm.", "2": "A sé yapyi, a sé yapyi zɔng, mwât ngyɛgɛt pyɛ́ a ye,\nyapyi zɔng mwa pyɛ́ ya sé yapyi.", "3": "Pyɔlɔ̂ sɛ́ de mwasi ê sɛ̀\ne ji mwa fwom de e ra e jey ɛ?", "4": "Zamang he vey, zamang he kwey\nko jey yê nàra gbak-gbak.", "5": "Gwi gwo nusu ko gwo gaba,\ngwo tele vɔk e kwɔ̂n nusu gwɛ.", "6": "Gul gwo pɛsɛl wɔ̀ e batin,\ngwo gwɔsɔ wɔ̄ e bato,\ngwo kyě gwɔsɔ ano,\nsɛ̌ gwa to toyo e kwɔn de gwa yi ɛ.", "7": "Mwa nerɔt ne tele nshi wɔ e gworep,\nko gworep o gwo ka sila wɛt,\nnshi mo ne to toyo e kwɔn de na pɛrɛ nerɔt,\nne to tele wɔ e gworep.", "8": "Kayɛ pyɛ ye ruru,\nmwat e tɔk ha ɛ wɛt,\nbɛ́rɛng he vey a bayis\nkɛ wokos he vey a fwong wɛt.", "9": "Kayɛ pyɛ de ya kana sé, yê re nuyel na sè,\npyɛ de bá ra jeng de ya kwey, e yɛ de bê ra e nuyel,\nvit a pyɛ pyas e jey.", "10": "Gyeng bemat bê ye,\n“Di, pyɛ́ pyas à yemo a?”\nWey, pyɛ́ mo ya ga ros,\nyà sé yimo gyam be tɔs ot.", "11": "Vit à bare na pyɛ́ de ya ga kwey,\na remo vit a bare na nezamang de nà ga kwey,\nko jeng ye kyè vey bê to bare na wot wɛt!", "12": "Me, mwat ngyɛgɛt pyɛ́,\nma sè gbɔng gwɔ̀m BeIsrayɛl e Yɛrusalɛm.", "13": "Ma tɛ̀ e yey hom na me jama,\nme ngyɛgɛt yi na tɔk na netsitsɛng,\nmwa pyɛ́ de be ra e jey.\nA sé pyɛ̂ gbang de Dagwi a tɛ̀ wot e kushu hot e de ra mo.", "14": "Ma ga di kayɛ pyɛ de be ra e jey,\nko mwin, a sé yapyi na rô gul zɔng.", "15": "Pyɛ gwɔrɔdɔk be tɔk tɛ̀ ye cik wɛt,\nbe tɔk bara vit wɛt.", "16": "Ma yang to hom, “Ma ga sɛ̀ netsitsɛng pyak,\nna dal nɛ kawɛ de a ga re negwɔm Yɛrusalɛm gyam me,\nma ga wɔ yikyik e ji sɛ̂ tɔk tanga netsitsɛng.”", "17": "Ma tɛ̀ e yey hom na me gas e tê netsitsɛng na netɔn,\nna me gas e tê tɔk na selolong,\nko ma to di, a sé rô gul zɔng arɔng.", "18": "Gwɛ̂ netsitsɛng, gwɛ̂ bɔrɔk yey,\ngwɛ̂ tɔk, gwɛ̂ reyɔm."}
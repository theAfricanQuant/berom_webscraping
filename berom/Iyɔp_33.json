{"1": "“Ko à remo, à Iyɔp, wet betong na ha hom,\ntɛ̀ nehywɛ mō e ra kayɛ pyɛ de mê ha.", "2": "Di, ma ga wunta nu hom\nna me ha pyɛ de ya sé e yey hom.", "3": "Ha de me kyè wɔ ha, e hɛ a tsak ha,\nko pyɛ de me ha e yɛ à wɔ̀nɔ tsak ha mo.", "4": "Gabik Dagwi ha yong me,\nWo Reto Mwa a pɛl a me nesong.", "5": "Ka sede hwà tɔk, ko hwo hanat a me,\nyong neha de hwô tó mɛ̀ cuna e nuyel hom.", "6": "Hwo tanga me wot a sé vining o e nuyel Dagwi,\nmwa wot beba arɔng bà yong ot yi e secwem.", "7": "Yaga ano, hwo ye lot na hwo wok bengyip wɛt,\npyɛ de mê há a hwo yê dal gap mō wɛt.", "8": "Mwin hwà ga ha ma ga wok,\nma ga wok ha mō, de hwà ye.", "9": "‘Ma sé haalal, vit a me na renɛn,\nma sé jɛkjɛk vit à pyɛ cak vyes e ji hom.", "10": "Dagwi a ga ha ha ves e ra me,\na ga jut me mwât repugu mɛ,", "11": "a tɛ̀ bol hom e rɔgɔs e ra kpɔk cɔgɔt,\ne bɛrɛng mwa begwong hom.’", "12": "Ko e ra hemo, hwà vɔk tsak o wɛt à Iyɔp mê nɔng o hanat:\nDi Dagwi a dal mwat na nerey.", "13": "Yaga sɛ́ de hwó gwɔrɔng e ra Dagwi,\nhwó té, ‘Ê sang hanat a me pyɛ cak wɛt’ arɛt?", "14": "Dagwi e hanat zang hining, ey zang ba mwa,\nmwa ano de mwat e sey hɛ wɛt.", "15": "E ha e ji negwi kɛ e negwi-ywey,\njeng de nevwa na ga vo bemat,\nbe tē wùflɛk e ra gat mɛn.", "16": "E wunta betong bemat,\na shisa hɛn na neha hwɔtɔ̂ betong.", "17": "Yaga na a bin doyo mwat yi e tomong mɛ,\nko a ro a mwat na dâk kaa.", "18": "E sey neken mɛ yi e revɔng,\ne dul neken mɛ yi e reku.", "19": "Be tabak mwat na serɔ pep e dyɛngɛ,\ne di yɔ́m na nejwɛɛnɛ̂n nedem.", "20": "Pyɛ̂ re ya sé a yɛ pyɛ byɛm-byɛm,\npyɛ̂ re ryat ye kyɛ́ ɛ a yɛ nu.", "21": "A ga sɔ́ ɛ, a ga hworok sede sɔng,\na ga tɛ́ ɛ ganjang.", "22": "Mwin a sé bagat na revɔng,\nneken mɛ na sé e vwɔ̂ reku.", "23": "Ka ba yâng sɛ̀ tom-lagwi gwining zɔng\nde ê sè mwât dóyo ha,\nko ê há a mwat pyɛ de ya sé naka yaga yɛ.", "24": "Tom-lagwi de ê dura a yɛ nerat,\nna a ye, ‘Séy ɛ, a kwon gyirik wɔ e revɔng wɛt,\nma ga sɛ̀ pyɛ viri hɛ.", "25": "Tik na rebek mɛ re tɛ̀ tyang,\nê tɛ́ ɛ pwásak.’", "26": "Jeng á yane de mwat e ra won na Dagwi, ko e wok ɛ.\nE vey e nuyel mɛ na yey pyɛng sizɔng.\nDagwi e to tɛ̀ ɛ cik.", "27": "E ra lwɛlɛ e nuyel bemat e ye,\n‘Ma ga ra renɛn, ma ga ye rɛng yi e gwông tsak o,\nko a tabak me wɛt.", "28": "Dagwi a ga sey neken hom yi e gyirik wɔ e revɔng,\nko mê sangal na me re netâ negbey.’", "29": "Mwin, e Dagwi de e ra pyɛ́ yemo mwa,\nzang pyak vɔk na mwat,", "30": "na a toyo na yɛ yi e revɔng,\nyaga na a re netâ negbey.", "31": "À Iyɔp tɛ̀ nehywɛ mō vey na me,\nwet betong mō, bang nu yuu, mê ha.", "32": "Ka hwà vɔk pyɛ de hwô hanat,\nko hwo hanat a me,\nma sé simo na me tɛ̀ hwo sè cik.", "33": "Ko ka ano wɛt, hwo sǎ yuu, hwo wet betong na me,\n‘ko mê basa a hwo netsitsɛng.’ ”"}
{"1": "Cī mɛn ye tē gyèndéng e ra bemadung na berɔndɔng\nBɛl wa ye guduruk, ko Neba wa ye det.\nCī mo ya sé dirik e ra yas de ya sé gbɛrɛk.", "2": "Yé tē det, ko ye tē guduruk mwa yɛ,\nko ye tɔk sey pyɛ́ de ya yang gyep yɛ wɛt,\nyɛ̄ pyɛ yɛ̄ yé kyè wɔ̂ sesam.", "3": "Wet in betong na me, à yin yerê Yakɔp,\nyin mwa bwang yerê Israyɛl.\nMa ga vɔk in naka yi e tɔ́ min,\nma kyě kyè na yin yi e nusu min e jim.", "4": "Vɔk e jeng kwopa min, mê sè Dagwi,\nsɛ̌ jeng shɔlɔ min, mê gyeng in.\nMa yong in, ko mê gyep in,\nme pyɛ hom mê vɔk in, ko mê sey in.", "5": "Yin ê wuna me na wà na wot sè tyɛng,\nna yin tyɛngrɛ hot sede wot a sé tyɛng ɛ?", "6": "Vemo de be zugut dyam shinang yi e berabak,\nna be masa dyam pyɛng na pyɛ masâ nedirik,\nyɛn e jut zu dyam pyɛng e byɛ na a yong a yɛn mɛ dagwi,\nna yɛn a ye guduruk be re a yɛ fongol!", "7": "Yɛn e jut yɛ̄ e rasanat na be kyè mɛ,\nyɛn e tik yɛ e kwɔ̂n yɛ, ko ye tumal e hwomo,\nye tɔk ye ngyaram yi e dem o wɛt.\nKa mwat a tosho á yɛ̄, ko ye toyo na pyɛ,\nkɛ ye sey mwat o yi e reyɔm wɛt.", "8": "Bare hin na pyɛ yemo na yin a tumal ting,\nyin vê sogô nehywɛ, bɛrɛng hin yemo:", "9": "Bare hin na pyɛ́ de yá té yimo raane,\nyaga ma sé Dagwi, vit à hwak,\nma sé Dagwi, ko vit à hwak sede me.", "10": "Yi e susu mo, ma dura pyɛ́ de yê té,\nko yi e raane, ma ha pyɛ́ de ya rɔ́ɔ nà té,\nma ye, “Pyɛ de ma tɛ̀ e yey, yê sè ano,\nko mê sila pyɛ de ya sé e yey hom.”", "11": "Mê yila mwat sede gwonon rê banama yi e rwa rak,\nmwat de ma vɔk e yey, yi e vwêl yikyik.\nPyɛ de ma ga ye, mê tɛ̀ ye té,\npyɛ de ma ga yong, mê ra yɛ.", "12": "Wet in betong na me, yin vê neyey kashalang,\nyin de yin a sé yikyik yi e tɔ̂k nerat hom.", "13": "Mê vey bagat na yin na me sey in,\nma sé yikyik wɛt, mê rɛn me wɛt.\nMê tɛ̀ Siyɔn wo sè kwɔ̂n sêy neken,\nmê tɛ̀ Israyɛl a sè yere ye gbɔng nerat hom."}
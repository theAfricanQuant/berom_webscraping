{"1": "Iyɔp a hanat, a yɛ:", "2": "“Vɔk e yɛ̌ jeng de yin ê shɔk a me yey ɛ,\nyin wey na me na neha ɛ?", "3": "Zang kuru a remo yin e tɛ̀ a me buru na retek;\nko yin a ka wok rekyen dusa hom wɛt.", "4": "Ka a sé mwin de ma ra renɛn,\nrenɛn o rɛ sǎ e ra to hom.", "5": "Yin e dak kaa yin a dal me,\nyin e feng yaga reyɔm de me sɔ,", "6": "tɔk in, Dagwi a ga tɛ̀ me e ji buru\nko a ga hanas me na segun mɛ.", "7": "Mwin! Me dak sekun ko vit a mwat de a wok me,\nma yila na gbɔng fwɔ, ko ma sɛ̀ gâs badu e tē wɛt.", "8": "Dagwi a ga varas me, vit a gwong de mê hywit me,\na ga tɛ̀ begwong hom mwangalang.", "9": "Hwà ga tɛ̀ me bidɛ nerey hom,\nhwà ga sey ɛ kpin negwɔm yi na me.", "10": "Hwà ga runus me e kawɛ bak, ma ga tɛ̀ me vit,\npyɛ de ma kana sɛt yey e ra yɛ, hwà ga lut yɛ sede cɔgɔt.", "11": "Dagwi a ga sogo na shom me e ra me,\nko e bara me e ji vê repugu mɛ.", "12": "Regyɛng bemat como mɛ ba yi mwa;\nba ta rwang na be ba hwo e ra me,\nba gwɔrɔ buk hom, ba tɛ́ mɛ̀ dúra.", "13": "Hwà ga tɛ̀ begwa hom ba sé yikyik na me,\nbesa hom ba ye zakzak à me.", "14": "Cáng hom ya ga hala me,\nbesa hom ba ga ye bam a me.", "15": "Vemo de ba tɛ̀ gap e ra me na behwong fwom lɔ, ba jut me kwɛnɛt,\nma sé mwat duk na yɛn.", "16": "Me yila mwat fwom hom, ko e hanat a me wɛt,\nsɛ̌ ma dak a yɛ gabɔk.", "17": "Ko yaga nesang rebek hom hwā hom a ga ye zak a me,\nbegwa lagey hom be vey bagat na me wɛt.", "18": "Nèy nesɛl ne shɛgɛsh me shɛ́gɛsh byɛs,\njeng de be di me ko be ha neha neves e ra me.", "19": "Mwa besa hom de wot a sé pyɛ jining,\nba ga doyo e ra me.", "20": "Ma tɛ́ me gánjang,\nna negbang de ma sé mɛ.", "21": "Yin tosho reyɔm hom, tosho hin reyɔm hom!\nÁaa, à besa hom,\nDagwi a ga mǎ me, a ga nɔrɔs me vwɔ.", "22": "Yin e wey na me sede e yin à Dagwi,\nyin e simo wey na rebek hom.", "23": "Káa, ka ba yang jɛk neha hom!\nNa be dak nɛ e bwok-basa!", "24": "Be wɔrɔ nɛ e ra gwofwa na kwet dyam,\nna ne nàra gbak-gbak.", "25": "Ma tɔk mwât viri hom a sé kwen,\nê vey tumal a me tûk tala mo.", "26": "E bama de ba ga wey na rebek remo,\nmê di Dagwi Darwey na bayis hom.", "27": "Me, reto hom mê di Dagwi Darwey,\nna bayis hom mê di ɛ,\nyey hom ya ga beseng hɛ.", "28": "A jam ka yin a ye, ‘Sé ya tɛ̀ wot e tak a yɛ ɛ?’\nremo de e me wɛ ma hwɔtɔ a to hom.", "29": "Ko di yin à, wok in bengyip wal!\nShom, yɛ̄ yé tɛ̀ be wey na mwat na wal,\nna yin a bin tɔk wò gâs badu e tē a sɛ́.”"}
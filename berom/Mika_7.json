{"1": "Gawey e ra me! Yaga ma ga tɛ́ me sede mwat de,\ne bamâ vôs nèy cɔ́gɔt naswigi,\nna e bamâ vôs nèy anap,\nko a sɛ̀ vwɔ mo de ê re wɛt,\nvit a nèy regwi ne pɛrɛ mo,\nkɛ nevele de a vɔk cwey o.", "2": "Vê tsak o ba ga wɛrɛn vit e vwel o\nko vit a mwat de a pɔl de a sé cik.\nMwâ hɛn ba sé e waba na be shushu nemi,\nbe ra jàma bemɛn na bagun.", "3": "Vɔ mɛn ba ga tɔ́k ɛn na râ neves,\nmwât nuyel na mwât shɔt be jama pyɛ bâng nu.\nKo vê reto be ha pyɛ de be simo,\nyi ano mwa hɛn be hanas neves sede lɔ̂k rugu.", "4": "Vemo de ba dal na nerat e ji mɛn ba sé sede serɔgɔ, vit à nèy,\nvê dál mwa na necik ba sé shagarak sede yép.\nJeng tabâk bemât gyeng mɛn ya ga pom,\na remo a sé a yɛn kpɛɛ.", "5": "Tɛ̀ gap e ra mwât vwara mo wɛt,\nsey tsak o na wo yey mo wɛt.\nGyeng nu mo yi e hwā de hwó kula hɛ.", "6": "Yaga hwey he byɛs da mɛ,\nhwong e sogo e ra neng mɛ,\ngwel e sogo e ra dekwop mɛ,\nbemât lɔ mwat o ba ga tɛ́ ɛn vê repugu mɛ.", "7": "Ko me à, mê bɛrɛng Dagwi Darwey,\nmê tɛ̀ bayis e ra Dagwi de ê sey me.\nDagwi hom ê wok me.", "8": "À vê repugu hom,\nyin kwon vɔk yey pyɛng e ra me wɛt!\nMa ga gaba, ko mê sogo,\nMa sé sangal e lwil, ko Dagwi Darwey ê sè a me negbey.", "9": "Mê niri na shôm Dagwi Darwey,\nyaga ma ga ra a yɛ banɛn.\nSɛ̌ a jut ha hom,\nna a ra shɔt yaga me.\nÊ nusu na me e negbey,\nmê di de a ga sey me.", "10": "Ano vê repugu hom bê di,\nko rekyen rê bang vemo de ba yang me,\n“Dagwi Darwey, Dagwi mo ma wɛ ɛ?”\nBayis hom bê di gaba mɛn,\ne remo bê bɔrɔs hɛn e vwel sede bwɔrɔ̂k nehyok.", "11": "Jeng lɔ̂k jwâ gbɔng repomô Yɛrusalɛm à yemo!\nE jeng o bê gwɛ neyɛnɛ̂ vwel o pyak.", "12": "E jeng o bemat mo behak bê vey na hwo e Yɛrusalɛm.\nYi e Asirya vɔk e Misra,\nna yi e Misra vɔk e Gwɔrɔt Ɛifaratɛs.\nYi e gworep vɔk e gworep,\nyi e raku vɔk e raku.", "13": "Ko jey o yê tɛ́ ɛ gbingiring,\nyi na bemât sangal e yɛ,\nna yi na pyɛ́ de yɛn a ra.", "14": "Sè lwêk bemat mo na gwele mo,\nkwarâ vyel gwô nedanelɔ mo,\nde gwa sangal nju gwɛ e rehwot\ne tê vwêl sehwey rat.\nTik na ye re sehwey e Bashan na Gileyat,\nsede e jeng raane.", "15": "Sede e jeng de yin à nusu yi e sevwêl Misra,\nmê dura a yin pyɛ̂ bes!", "16": "Yére bemat jey yê di ko yê vo rekyen,\nmwa ano de ya vɔk reto pyak,\nyê tɛ̀ vɔ e nu,\nbetong mɛn bê ye rip.", "17": "Yê lɛ̄lɛ fongol sede gwɔ̄m, sede pyɛ̂ gabagâ jey,\nyɛn ê nusu na vow yi e bavɔng mɛn.\nYɛn ê doyo vey na Dagwi Darwey, Dagwi mot na sáp,\nko yɛn ê vɔk bengyip mo.", "18": "Wà a sé Dagwi sede hwo, de hwó fugut banɛn,\nhwó hala burû bwang bemat mo de ba dal ɛ?\nHwó vɔk shom mo gbak-gbak wɛt,\nyaga hwó tɛ̀ yey na tsak tɛ̂ yey mo.", "19": "Hwô to wok nemwishish mot,\nhwô bɔrɔs neburu mot e nɛ̂n bol mo.\nHwô bomos mwa banɛn mot,\ne nɛ̂n gworep.", "20": "Hwô dura tsak o mo na Yakɔp,\nna tsak tɛ̂ yey mo na Abraham.\nSede remo de hwá sira a bedabeda mot,\nyi e jeng raane."}
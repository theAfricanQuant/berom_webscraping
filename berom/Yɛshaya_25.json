{"1": "À Dagwi Darwey, hwo wɛ̀ a Dagwi hom,\nMê nɔng o nerey, mê somo reza mo,\nyaga hwà ga ra pyɛ̂ langat,\npyɛ́ de hwá yong raane, na tsak o na negāk.", "2": "Hwà ga tɛ̀ gbɔng repomo re tɛ́ ɛ regwɔt,\nko repomô dál barin,\nlɔ̂ negwɔm yére dyuk ha to sé gbɔng repomo wɛt,\nbê sang to lɔk rɛ wɛt.", "3": "Yaga ano bemât gap bê nɔng o nerat,\nbagbɔng bapomô yére bemât jey de ya vɔk nemwishish wɛt yê wok bengyip mo.", "4": "Yaga hwà sé kwɔ̂n lɛrɛ̂ bepɛng,\nkwɔ̂n lɛrɛ̂ vemo de be jama pyɛ́ zii e ji rezot mɛn,\nbûk ye ngyɔk yi e gûl rwak na necam yi e nefɔɔ.\nYaga nesong vê nemwishish wɛt na sé sede gûl rwâk nabolos,", "5": "ko lwɛ́lɛ yére dyuk gwa sé sede nefɔɔ e dem hwogot,\nhwà tɛ́t nefɔɔ mo na necam bale,\nlwɛlɛ̂ vê nemwishish wɛt gwa ye yuu.", "6": "E ra raku womo Dagwi Darwey, Dâ Jey Mwa\nê yong a yére bemat mwa nzem pyɛ̂ re ryat,\nnzem nshî anap de na ga ros naka,\nne pyɛ̂ re ryat de ya vɔk sɔrɔng bekup sɔ̀ksɔk,\nne nshî anap de na ga ros naka\nde ba ga tɛrɛ nɛ gwiiri.", "7": "E ra raku womo ê hama\nkerugû bemât sesin de kà bang yére bemat mwa,\nkerugu de ba shara kɛ e ra mwa\nyére bemât jey.", "8": "Ê wey na reku neshey gbak-gbak,\nko Darwey Dagwi Darwey ê yishing nemwishil yi e mwâ bayis.\nÊ pat yi e mwa jey dusâ bemat mɛ.\nDagwi Darwey a ha ano.", "9": "E jeng o bê ye:\n“Di, Dagwi mot à womo, wot a ga gyeng ɛ\nyaga na a sey ot.\nDagwi Darwey à womo de wot a ga gyeng ɛ,\ntik na wot vɔk yey pyɛng de a ga sey ot.", "10": "Yaga vwɔ̂ Dagwi Darwey gwô sǎ\ne ra raku womo,\nko bê bɔrɔs BeMowap e kwɔn mɛn\nsede be bɔrɔs cugul e vɔng beving.", "11": "Mwa ano de yɛn ê nása vɔ mɛn e tê pyɛ́ yemo,\nsede bemât sefwa be nása vɔ mɛn e de sefwa,\nkaa mɛn hê gaba mwa na sekwɛl nása vɔ mɛn o.", "12": "Ê gangas bejwâ-pomô BeMowap\nde ba lɔk vɛ e rak o na be gyep ɛn,\nê gangas vɛ e vwel\nna be sè tyɛng na fongôl vwel.”"}
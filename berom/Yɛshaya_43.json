{"1": "Ko di, Dagwi Darwey,\nyɛ de a yong o, à Yakɔp\nyɛ de a tɛ̀ hwo sè pyɛ, à Israyɛl, a ye:\n“Hwo vo bengyip wɛt, yaga ma ga viri hwo,\nma ga yila hwo na za mo, hwà sé nwang.", "2": "Jeng de hwô kwey e nshi, mê sè na hwo,\nna e nerɔt, nê re o wɛt,\njeng de hwô kwey e kya, hê re o wɛt,\nko balêm kya mo bê wey na hwo wɛt.", "3": "Yaga e me wɛ à Dagwi Darwey, Dagwi mo,\nWo Jɛrɛ wo Israyɛl, mwât sey o.\nMa nára Misra na me viri hwo,\nEtiyopya na Seba e to mo.", "4": "Remo de hwà sé rwat e bayis hom,\nwo nerey, ko me tɛ̀ yey na hwo,\nme nɔng bemat e to mo,\nyére bemât jey e tô neken mo.", "5": "Hwo vo bengyip wɛt,\nyaga ma sé na hwo.\nMê vey a hwo na yére mo, yi e rwa rak,\nko yi e rwa ta mê tula hin.", "6": "Mê yang rwa bato, ‘Hala hɛn!’\nko rwa batin, ‘Ro na yɛn wɛt!’\nVey na nèy bewen hom ne yikyik\nna behwóng hom vê yɛnɛ̂ jey —", "7": "kawɛ de be yila hɛ na reza hom,\nwomo de ma yong yaga gbɔng nerat hom,\nwomo de ma tɛ̀ a sé pyɛ, ko ma yong ɛ́.", "8": "Vey in na bemat hom de ba vɔk bayis, ko yɛn a sé bebók,\nyɛn a vɔk betong, ko yɛn a sé bekpey!", "9": "Tik na yére bemât jey ye tula hɛ,\nko bemat mwa be man.\nE yɛ̌ e ji cī mɛn ya dura pyɛ́ yemo\nko ya ha a wot pyɛ́ gyam ye té ɛ?\nTik na ye vey na vê nuha yɛ,\nna be ha tyɛng ano,\nko tik na bemat be vey na be ye,\n‘A sé mwin.’ ”", "10": "Dagwi Darwey a ye:\n“Yin a sé vê nuha hom,\nna bemât fwom hom de ma kasa,\nyaga na yin a tɔk, na yin a sey tsak o na me,\nna yin a tɔk tsɛng-tsɛng e me à yɛ̀.\nBa tanga yong dagwi hwak e ra me,\nkɛ bê sɛ̀ hwak e bama hom wɛt.", "11": "Me, me wɛ̀ à Dagwi Darwey,\nvit a mwât sey hwak sɛ̌ me.", "12": "Me pyɛ hom ma dura wɛshɛrɛk, ma sey, ko ma shara ha mó,\njeng de yin á vɔk dagwi duk e tē min wɛt,\nyin a sé vê nuha hom.”\nDagwi Darwey a ye ano.", "13": "“Ma sé Dagwi, ko e ngamo-nuyel ma sé yɛ̀,\nvit à hwak de ê tɔk sey hwak yi e vwɔ hom.\nMe ra fwom ko wa ê dul ɛ?”", "14": "Dagwi Darwey de a viri hin,\nWo Jɛrɛ wo Israyɛl a ye:\n“Yaga yin, mê tomo vɔk e Babilɔn\nko mê kwɔrɔs mwa bewɔ́rɔ lɔ̂ ngyang,\nko lwɛ́lɛ̂ shɛgɛsh BeBabilɔn gwô tɛ́ ɛ sesin.", "15": "Me wɛ Dagwi Darwey, Wo Jɛrɛ min,\nWo yông yerê BeIsrayɛl, Gbɔng Gwɔ̀m min.”", "16": "Dagwi Darwey, de à yong gwong e gworep,\nna kwɔ̂n kwey e bagung nshi,", "17": "yɛ̀ a hwɔtɔ bekyɛkyɛ bedwa na bedwa mo,\nna bemat como de yɛn a kasa,\nyɛn a gabsa, ba sang to sogo wɛt,\nba ga rimi hɛn, sede kyâ kywa-kya.", "18": "Yin bare na pyɛ́ de ya ga kwey zɔng,\nkɛ yin tɔrɔng e ra pyɛ́ ryoso zɔng wɛt.", "19": "Di, me kyè wɔ̀ ra pyɛ́ pyas,\na remo ya ga nusu, hwà sé di yɛ wɛt a?\nMê tɛ̀ gwong e hey,\nna nerɔt e hêy gbingiring.", "20": "Ngyāma yê nɔ́ng me nerey,\nnevu-hey na bengyuwa,\nyaga mê nɔng nshi e hey,\nna nerɔt e hêy gbingiring,\nko mê nɔ̂ng bemat de ma kasa nshi,", "21": "yɛn bemat de ma yong yaga tó hom,\nyaga na yɛn a dura wɛshɛrɛk somo hom!", "22": "Dagwi Darwey a ye:\n“Mwa ano, à BeYakɔp, yin a re a me fongol wɛt,\nà BeIsrayɛl, yin a ga ruru na me!", "23": "Yin a ga vey nɔng me tyīmit min yaga nɔrɔ̂ rangas,\nkɛ yin a nɔng me nerey na nenɔrɔ min wɛt.\nMa tɛ̀ a yin nedirik na pyɛ̂ nɔrɔ,\nkɛ ma tɛ̀ in gbɛrɛk na jamâ nɔrɔ̂ pyɛ̂ nesang hyɔɔlɔl wɛt.", "24": "Yin a ga sey a me mapâk nesang hyɔɔlɔl na dyām,\nkɛ yin dyɛng a me yey na sebwêp nenɔrɔ min wɛt.\nKo yin a ga yɛklɛ me na banɛn min,\nyin a ga tɛ̀ me gbɛrɛk na neburu min.", "25": "Me, a sé me de me fugut neburu min yaga nerey hom,\nko mê to bare na banɛn min wɛt.", "26": "Tɛ̀ in sekun hom, tik na wot wɔ̂ shɔt,\nha in pyɛ kun o, yaga na yin dura yin a ra tyɛng.", "27": "Dâ beda min wo susu mo à ra banɛn,\nko bezarap min ba sogo a me nehywɛ.", "28": "Yaga ano ma tɛ̀ bemât nuyel kwɔ̂n jɛrɛ hom ligis,\nma nára Yakɔp na be wey na yɛ,\nko Israyɛl a sè pyɛ dúsa.”"}
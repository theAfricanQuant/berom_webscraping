{"1": "Bavîn cíng be tɔk lashe něy nesang nerat na nè sè fwirting,\nano de netɔn hyet ne tɔk lashe gbɔng nerat netsitsɛng.", "2": "Yêy wo netsitsɛng ye tɛsɛ hɛ e raa pyɛ́ ryat,\nko yêy tɔn ye wɔ na yɛ e pyɛ́ vyes.", "3": "Ey, ka tɔn a sé kyè e gwong, netsitsɛng ne vey a yɛ wɛt,\nko e dura kawɛ mwat a sé tɔn.", "4": "Sede shom gwɔ̀m ya sogo e ra hwo, hwo hala kwɔn o wɛt,\ndyɛ̂ng to hé vey na halsa banɛn.", "5": "Neves na sé de ma di e jey,\nburu de he yis yi na begwɔ̀m:", "6": "be nɔngɔs betɔn gbɔng nerey,\nko bedâ dyām e nedem nesɛl o.", "7": "Ma ga di besam e ra bedwa,\nko nèy lɔ gwɔ̀m ne kyè e bol sede besam.", "8": "Mwat de a cing gwovɔng nengyas e gaba e ji gwɛ,\nko mwat de a gang vwarâ duk, gwɔ̄m wô rɔt ɛ.", "9": "Mwat de e dak beta, vɛ̀ bê mǎ hɛ,\nmwat de e vugus cɔ́gɔt a sé e ji kya.", "10": "Ka sede tyem mo ya sé tilis, ko hwà lɔ̌ ye wɛt,\ngbing-gbing hwo gwɛ̌ pat gap,\nko netsitsɛng né sɛlɛ mwat a di wɛng.", "11": "Mwât mɛlɛ̂m gwɔ̄m e tɔk ra pyɛ cak wɛt,\njeng de gwɔ̄m wa rɔt ɛ.", "12": "Neha nû wo netsitsɛng ne sɛ̀ a yɛ nemi nepɛng,\nbe bɛrɛk nu tɔn bê wey na yɛ.", "13": "Pɛ́rɛ neha mɛ na sé netɔn, yɛnɛ ha mɛ ha sé neves tanga lolong.", "14": "Tɔ́n a kat neha, ko mwat a tɔk pyɛ de ye té wɛt,\nko wa e tɔk há a yɛ pyɛ de yé té e bama mɛ ɛ?", "15": "Fwôm tɔn gwo tɛ̀ ɛ a ruru,\ne pere dun gwong wɔ e ji pomo.", "16": "Gawey e ra vwel de gwɔ̀m hɛ a sé hwey,\nko bemat nuyel hɛ ba sê nzem rê neta yimo gasi.", "17": "Wo wɛng a vwel de gwɔ̀m hɛ a sé yi e lɔ ting,\nko bemat nuyel hɛ be re tyɛng e jeng,\nvemo de be simo be sirik vit a sefeng.", "18": "Yi na neriri sɔrɔ̂ duk he gaba,\nko yi na nerɛ̌s lɔ he tele nshi.", "19": "Be yong pyɛ̂ re na be wok neta, nshi anap na ne nɔng yêy dyɛngɛ,\ndyām à hwâl kayɛ pyɛ.", "20": "Hwo kwon dusa gwɔ̀m ka e ji yey mō,\nhwo dusa mwat dyām wɛt ka de hwà sé e duk pɔlɔ mo,\nyaga non lagwi ke kyè na fwɔ mo,\nkɛ pyɛ cen ye bafabak yé wɔ kulu ha mo."}
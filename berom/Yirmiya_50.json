{"1": "Ha ma hemo de Dagwi Darwey a nɔng Yirmiya, zarap mɛ e ra gbɔng repomo Babilɔn na mwa sevwel BeBabilɔn:", "2": "“Ha a yére bemat jey yɛgɛt o!\nShara yɛ!\nNára pyɛ dura e gwi\nna hwo ha yɛgɛt o!\nHwo lɛrɛ yɛ wɛt, ye ngan:\n‘Babilɔn wa ga gaba!\nBa ga tɛ̀ a Bɛl rekyen.\nBa ga shara Marduk dagwi wɛ!\nBa ga tɛ̀ a pyɛ̂ sekwit Babilɔn rekyen arɔng.\nMarduk wa ga gaba, ko cī wɛ ya ga tɛ́ ɛ cɛk o cɛk o!’", "3": "Yere bemat jey ya sé kyè vey e ra yɛ yi e rwa bato,\nna ye tɛ̀ vwel o hey gbingiring.\nVit a mwat de ê to sangal e hɛ,\nbemat na ngyāma ya ga tele yi e hɛ.", "4": "E nepɔlɔ nane, tanga e jeng o,\nBeIsrayɛl bê toyo, yɛn na BeYuda.\nYɛn ê vey na sesin,\nyɛn ê se jama Dagwi Darwey, Dagwi mɛn.", "5": "Yɛn ê rangal gwong vɔk e Siyɔn,\nko bê doyo bayis mɛn vɔk e hwomo, be tē:\nVey in na wot bana hot na Dagwi Darwey,\nna wuna-na-sira gbak-gbak de bê sang ye bam wɛt!", "6": "Bemat hom ba sé sede tyīmit de ya vuru hɛ,\nbelek mɛn ba tɛ̀ be ye rɛng,\nba kwɛlɛng hɛn e beraku.\nYɛn a kyè yi e raku vɔk e rahwol,\nba ye bam a kwara mɛn.", "7": "Kawɛ de a man na yɛn a wey na yɛn,\nvê repugu mɛn ba ye, ‘E nɛn mot wɛt.’\nA remo de yɛn a ra a Dagwi Darwey banɛn,\nyɛ de a sé tin tsak o.\nYɛ Dagwi Darwey,\nyɛ de bedabeda mot bá sɛt yey mɛn e ra yɛ.", "8": "Tele hin yi e Babilɔn,\nnusu hin yi e vwel BeBabilɔn.\nSè in sede begam,\nde be kyè e nuyel tyīmit!", "9": "Di in, mê tɔgɔs begbɔng yére bemat jey yi e rwa bato,\nbê hwo e ra Babilɔn na como.\nYɛn ê tɛ̀ dura como e ra wɛ,\nna be re wɛ.\nKet mɛn ba sé yere ve bemat sekwɛl,\nvemo de be to ɛn hal wɛt.", "10": "Bê jugu BeBabilɔn,\nmwa vemo de be jugu hɛn o bê siris.\nMe Dagwi Darwey ma ha ano.", "11": "À yin vê jugu pyɛ̂ nedanerey hom,\nmwa ano de yin e feng, yin a shɛgɛsh.\nMwa ano de yin e bwat sede shêp ngyi e ra sehwey,\nko yin e tosho sede bedwa.", "12": "Ko rekyen rê kyiri neng min Babilɔn,\nyɛ de a tɔ o ê sè pyɛ byɛs.\nDi, vwel o hê se hê yɛnɛ mo e ji yere bemat jey,\nhê se hey, vwel hwogot, na hey gbingiring arɔng.", "13": "Yaga shom Dagwi Darwey e ra hɛ,\nbê sangal e ji hɛ wɛt,\nhê se barin hal,\nkawɛ mwat de a kwey e Babilɔn o,\nê yang ɛ yɔɔt,\nê ye cwɛ̀ɛp yaga ha ga lashe hɛ tyɔng wɛt.", "14": "À yin mwa bemat begbang,\nngyɛrɛ hin na yin a rɔnɔ Babilɔn.\nTabas hin ket min mwa e ra hɛ,\nyaga ha ga ra a Dagwi Darwey banɛn.", "15": "Dak in sekun e ra hɛ yi e kawɛ bak!\nA remo ha ga tosho gabɔk.\nNekwɔn dul hɛ na ga gabsa,\nba ga gangas jwa-pomo mo.\nDagwi Darwey a sé tala hɛ pyɔ̌n neves hɛ,\nyaga ano, tala hin hɛ pyɔ̌n hɛ,\nra in a hɛ pyɛ de ha ga ra arɔng.", "16": "Dul in mwat tus pyɛ́ e Babilɔn,\nna mwat de e nása bwǎ bwal nahywɛp.\nYaga wal como de wo wey na bemat,\nkawɛ e ji mɛn e toyo vɔk na bemat mɛ,\nko mwa hɛn bê tele vɔk e vwel mɛn.”", "17": "Dagwi Darwey a ye, “BeIsrayɛl ba sé sede tyīmit de begukum be ro yɛ, be kyě shara yɛ. E mɛsɛng o gbɔng gwɔ̀m Asirya a hwo e ra yɛn, e bama mɛ Gbɔng Gwɔ̀m Nɛbukadnɛzar wo Babilɔn a kyě shɛk bekup mɛn.", "18": "Yaga ano, me Dagwi Darwey, Da Jey Mwa, Dagwi Israyɛl, mê tabak Gbɔng Gwɔ̀m Nɛbukadnɛzar na sevwel mɛ, tyɛng sede ma tabak gbɔng gwɔ̀m Asirya.", "19": "Mê toyo na BeIsrayɛl e sevwel mɛn. Yɛn a rɔda re pyɛ́ de ye tabas e ra Raku Karmɛl na e yɛnɛ sevwel Bashan, ko yɛn ê re kayɛ pyɛ de yɛn e simo de ye ras e berahwol Ɛfrayim na Gileyat, ko yɛn ê siris.", "20": "Sede jeng o ya vey, bê to sɛ banɛn e Israyɛl kɛ neves e Yuda wɛt, yaga mê hala a bwang vane de ma tɛ̀ be tik ɛn beken banɛn mɛn. Me Dagwi Darwey ma ha ano.”", "21": "“Tút in vɔk e vwel Meratayim, vwel sogo nehywɛ zang ba,\nyin wɔ̀ hwo e ra bemat Pekot, vwel tabak arɔng,\nna yin wey na yɛn mwa hywiri,\nra in pyɛ de ma ha a yin.\nMe Dagwi Darwey ma ha ano.", "22": "Wus como ha sé e vwel o,\nko ba sé wey na kayɛ pyɛ!", "23": "Di in remos mwa jey,\nba ga kwɔrɔ rɛ be bugut rɛ hywiri!\nDi in de Babilɔn wa ga tɛ́ ɛ,\npyɛ byɛm-byɛm e bayis yere bemat jey!", "24": "À Babilɔn, hwà tɛ̀ a to mo segun, ko sa ga vo o,\nko hwà ka tɔk wɛt.\nBa sɛ o ko ba ga sey ɛ hwo,\nyaga hwà ra repugu na Dagwi Darwey.", "25": "Dagwi Darwey a ga wunta gban pyɛ̂ como mɛ,\nko a paa ɛ pyɛ̂ como shom mɛ,\nyaga Darwey Dagwi Darwey, Da Jey Mwa\na vɔk fwom de ê ra e vwel BeBabilɔn.", "26": "Vèy hwo in hɛ yi e kawɛ bak,\nwuma hin hɛ sede begban pyɛ̂ yéneng,\ntula hin hɛ sede bagwɔt pyɛ̂ yéneng, na yin wey na hɛ vit,\nbe tɛt a hɛ pyɛ cak wɛt.", "27": "Mɔbɔs hin bemat o mwa sede bemus,\nkyè in mɛ vɔk e dem yɛt yas.\nGawey e ra yɛn, jeng mɛn ya ga vey,\njeng tabak mɛn a yemo!", "28": "Wet in betong, bemat tele kpɛɛ ba ga hywit ɛn yi e Babilɔn,\nyɛn a ga wul Siyɔn na yɛn a ha,\ntalâ pyɔ̌n Dagwi Darwey, Dagwi mot,\nyaga pyɛ́ vyes de yɛn a ra e ra Gbɔng Duk Re Fongol mɛ!", "29": "Yila hin bemat begbang na be hwo e ra Babilɔn,\ntomo hin mwa bemat tabas na begbang.\nRɔnɔ hin gbɔng repomo mo,\nbe tik mwat hwak a hywit ɛ wɛt.\nTala hin rɛ tyɛng na tom rɛ,\nra in a rɛ sede ra ra a behak,\nyaga ra ga byɛs Dagwi Darwey, Wo Jɛrɛ, wo Israyɛl.", "30": "Ano de bê mɔbɔs mwa bebot bemat mɛn e nehyok gbɔng repomo mo,\nko be wey na mwa bemat como rɛ tuk hane mo arɔng.\nMe Dagwi Darwey ma ha ano.", "31": "Me Darwey Dagwi Darwey, Da Jey Mwa ma ye:\nÀ hwo Babilɔn, me ra repugu na hwo yaga dak kaa mo.\nTuk tala mo ha ga pom,\njeng de mê tabak hwo.", "32": "Wò dak kaa ê tiri bwol a gaba,\nvit a mwat de ê yang ɛ cik.\nMê dak kya e bagbɔng bapomo mɛ,\nko he re buruk kayɛ pyɛ de ya rɔnɔ hɛ.”", "33": "Dagwi Darwey, Da Jey Mwa a ye:\n“Ba sé mɔt BeIsrayɛl,\nano na vê Yuda arɔng.\nMwa vemo de ba vos ɛn be gyenges hɛn gak,\nko be tik ɛn be kyè wɛt.", "34": "Wo Viri hɛn a vɔk gap,\nDagwi Darwey, Da Jey Mwa à reza mɛ.\nYɛ pyɛ mɛ e jut ha mɛn mwin,\nko ê vey na netyang e ra jey,\nna reyɔm e ra bemat sangal e Babilɔn.”", "35": "Dagwi Darwey a ye:\n“Como yê hwo e ra BeBabilɔn,\nna e ra ve sangal e Babilɔn\nna e ra bemat fwom hɛ na bemat netsitsɛng hɛ!", "36": "Como yê hwo e ra bevwoshon hɛ,\nyaga na yɛn a tɛ́ ɛn betɔn!\nComo yê hwo e ra bemat como hɛ,\nyaga na be bin wey na yɛn!", "37": "Como yê hwo e ra bedwa hɛ, na e ra bekyɛkyɛ bedwa hɛ,\nna e ra bemat como byɛ e tē mɛn,\nna yɛn a tɛ́ ɛn sede beha!\nComo yê hwo e ra pyɛ̂ nedenerey hɛ,\nna be bin jugu yɛ!", "38": "Vey in na nehwogot e ra vwel o,\nna bègwɔrɔt hɛ be ye jɔng!\nYaga ha sé vwel pyɛ̂ sekwit ye bengyip,\nko bemat o bê ra kaa na cī mɛn.", "39": "Yaga ano, ngyāma yê sangal na bemurum e Babilɔn,\nko bengyuwa bê sangal e vwel o.\nBemat bê to sangal e hɛ wɛt,\nko hê to vɔk bemat e ji hɛ wɛt mwa nezamang.", "40": "Sede jeng de Dagwi a wey na Sɔdɔm tanga Gɔmɔra\nna bapomo de ba gwɔrɔ vɛ,\nano vit a mwat de ê sangal e hwomo,\nvit a mwasi de ê tɛ̀ tɔ mɛ e hwomo.\nMe Dagwi Darwey ma ha ano.", "41": "Di in, bemat behak ba sé kyè vey yi e rwa bato,\ngbɔng yere bemat jey na begwɔ̀m pyak,\nba sé yong ɛn yi e bebak jey ve yikyik.", "42": "Yɛn a ga hashe begbang na bebara,\nyɛn a sé beves, vit a tosho reyɔm.\nWus mɛn ha sé sede lulum gworep,\nyɛn a lagsa bedwa.\nYɛn a yong ɛn gyat yaga como,\ne ra yin BeBabilɔn!", "43": "Gbɔng gwɔ̀m Babilɔn a wok reha mɛn,\nko vɔ mɛ ba tɛ́ ɛn gbɛrɛk.\nReyɔm na rezot ra kaba hɛ,\nna nepep sede ne hwā de e rus tɔ.", "44": "“Me Dagwi Darwey ma sé kyè vey sede gukum de wa sé nusu yi e rehwot Rɔt Yɔrdan pere vɔk e tyɛl sehwey vyēl rat, ano de mê vey na me tɛ̀ BeBabilɔn be tele dey-dey yi e sevwel mɛn ko mwat nuyel de ma kasa ê re negwɔm e ra yére bemat jey o. Bê tɔk tyɛngrɛ me na wa ɛ? E wa de ê kyɛm a hwo me ɛ? E wɛ̌ lwek bemat mɛ de ê kyɛm a ra repugu na me ɛ?", "45": "Yaga ano, wet in betong, na yin a wok gwong de me Dagwi Darwey ma yong a repomo Babilɔn, na pyɛ de ma tɛ̀ e yey na me ra a bemat vwel BeBabilɔn. Mwin, bê hwɔlɔ nèy tyīmit e ji kwara mo ko a rɔda sè a kawɛ mɛn pyɛ vyes sizɔng.", "46": "Jeng de Babilɔn wô gaba, rewɔng o rê se tyɔng wɛt, ko jey mwa yê digis, ko be wok fwɔ sesin mɛn e bwang yére bemat jey.”"}
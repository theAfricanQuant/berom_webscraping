{"1": "Wò nerat à Dagwi Darwey, fwara hom!\nE masa a me tô como, e myak me yaga ano.", "2": "Wo tɛ̂ yey hom, fwara hom,\ngap hom, mwât sey me,\nruga hom de me tɛ̀ gap na yɛ,\nde e tɛ̀ bemat e vwɔ hom.", "3": "À Dagwi Darwey, mwasi a sé sɛ de hwó jut ɛ e nû pyɛ ɛ?\nMwasi de hwó bare na yɛ ɛ?", "4": "Mwasi a sé sede nesong,\nnepɔlɔ mɛ na sé sede rezina.", "5": "À Dagwi Darwey, wunta lagwi,\nra beraku na be mugus sekyeng.", "6": "Tomo na gbara, shara hɛn,\nta ket mo, wey na yɛn.", "7": "Nára vwɔ mo yi e lagwi,\npat me, sey me yi e gwonshi tsik,\nyi e vwɔ̂ yére dyuk;", "8": "Vemo de be yɛt nebɔs,\nbe sira bê ha tsak o, ko bé ha bɔs.", "9": "À Dagwi, mê ra a hwo lwɛlɛ pwas,\nmê ra a hwo lwɛlɛ na yom kwo.", "10": "A sé yɛ wɛ e nɔ̂ng begbɔng begwɔ̀m neken,\nde e sey mwât fwom mɛ Davit yi e wal.", "11": "Hywit me, sey me yi e vwɔ̂ yére dyuk,\nvemo de be ha nebɔs, be sira bê ha tsak o ko bé ha bɔs.", "12": "Tik nèy bewen mot ne re nuyel ne se rɔngɔl mwas\nsede batîn cɔ́gɔt de ba gyeng vɛ naka,\ntik behwóng mot be se sede beta kwɔng duk de ba yong\nna be dura nerât lɔ gwɔ̀m.", "13": "Tik begban mot be sila na kayɛ yerê pyɛ̂ re,\ntik tyīmit mot ye gwɛ hɛ gu pyak,\nna ye to tɔs gu gu zang kuru e cɛ̀l mot.", "14": "Tik berɔndɔng mot be sila na tɔ̂s nèy,\nvit a pâ nèy kɛ vit a tɔ̂s nɛ wɛt,\ntik tosho yaga reyɔm he sè e nehyok mot wɛt.", "15": "Wò yey pyɛng à wane de nerat nemo na hwo e ra yɛ,\nwo yey pyɛng a wane de Dagwi mɛ a Dagwi Darwey."}
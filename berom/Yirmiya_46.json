{"1": "Dagwi Darwey a ha na Yirmiya e ra yére bemat jey.", "2": "A pɛrɛ na Misra. Pyɛ de a ha e ra bemat como Gbɔng Gwɔ̀m Neko wo Misra de Gbɔng Gwɔ̀m Nɛbukadnɛzar wo Babilɔn a re ɛ na como e Karkɛmish bagat na Gwɔrɔt Ɛifaratɛs, e shey he naas de Gbɔng Gwɔ̀m Yɛhɔyakim Yɔsiya á se gwɔ̀m Yuda a yemo:", "3": "“Yong in beruga min\nna yin kyè vɔk e de como!", "4": "Tɔrɔ hin bedwa min,\nlaga hin vɛ.\nNgyɛrɛ hin ko yin tɛ̀sɛ bebong dyam min!\nTsep in bebara min!\nTɛ̀ in yɔ̀m como min!”", "5": "Dagwi Darwey a rangal a ye:\n“E sɛ de me bɛrɛng ɛ?\nYɛn a sé toyo na bama.\nBa ga ro besuga mɛn\nko yɛn a ga tele dey-dey.\nYɛn e bɛrɛng bama wɛt,\nbengyip ba ga gwɔrɔ hɛn.", "6": "Vê tele hyiw ba tɔk ye kwas wɛt,\nvê como ba tɔ̀k hywit ɛn wɛt arɔng.\nE rwa bato, e hagat Gwɔrɔt Ɛifaratɛs,\nbe tiris bol, be gabsa.", "7": "E wa de e turus sede Gwɔrɔt Nil,\nsede tɛmɛ-nshi gwɔrɔt bakwogom o ɛ?", "8": "Misra wo sogso sede Gwɔrɔt Nil\nsede nerɔt de na tɛ̀ tɛmɛ\nMisra wa ye, ‘Mê sogo, ko me bang jey,\nmê wey na bapomo, na bemat vɛ mwa.’", "9": "À bedwa, nára hin,\na bekyɛkyɛ bedwa wɔ́s in!\nGang bemat como —\nBeEtiyopya na BeLibya vê beruga\nBeLidya vê tabas ket hyiw.", "10": "Hemo hɛ à tuk Darwey Dagwi Darwey, Da Jey Mwa\ntuk tala hɛn neves mɛn,\ntuk tabak ve repugu mɛ.\nWal como mɛ wô ré ɛn sɛ̌ wa sirik,\nko wô sɔ nemi mɛn sɛ̌ na vey a wɛ.\nYaga Darwey Dagwi Darwey, Da Jey Mwa e nára nɔrɔ̂ yɛt,\ne vwel rwa bato e hagat Gwɔrɔt Ɛifaratɛs.", "11": "Tút in vɔk e Gileyat e de hwal,\nà yin BeMisra!\nMwa behal min ba ga tɛ́ ɛn yúkyuk,\nvit a pyɛ de yê tɛ̀ in tyang.", "12": "Yére bemat jey ya ga wok reha rekyen min,\nkawɛ mwat a ga wok tosho min.\nMwat como a tiri bwol e ra mumwɛ,\nko mwa hɛn ba gabsa e vwel.”", "13": "Jeng de Nɛbukadnɛzar gbɔng gwɔ̀m Babilɔn á vey na a hwo Misra na como, Dagwi Darwey á ha na Yirmiya, a ye:", "14": "“Ha in ha mo e Misra,\nko yin shara hɛ e Migdɔl, na Mɛmfis tanga Tapanhes.\nYong in na yin a dul bato min,\nyaga como yê wey na vemo de ba gwɔrɔ hin.", "15": "Yaga sɛ́ de Afis, dagwi min a ga tele ɛ?\nYaga sɛ́ de mus wo gap min a tumal ting wɛt ɛ?\nYaga Dagwi Darwey a ga gang ɛ e vwel!", "16": "Bemat como min ba ga tiris bol, ba gabsa,\nkawɛ mo a yang mumwɛ,\n‘Rá dey! Tik wot to ot na bemat mot vɔk e vwel tɔ́ mot,\nyaga como de ya sé wey na bemat.’", "17": "Vo in a Farawo gbɔng gwɔ̀m Misra reza repas —\nMwat Kaa nà Tɔk Jeng", "18": "Me Gbɔng Gwɔ̀m neken\nde reza hom a Dagwi Darwey, Da Jey Mwa,\nMa sé kyè vey na gap,\nsede Raku Tabor e ji beraku,\nsede Raku Karmɛl bagat na gworep.", "19": "À yin BeMisra,\nyong in pyɛ́ min vɔk e de sesam.\nPomo Mɛmfis hê tɛ́ ɛ gbingiring,\nbarin de vit a mwat e ji mo.", "20": "Vwel Misra hê se sede shep rɔndɔng ryat,\nde yót yi e rwa bato ye roros yɛ.", "21": "Bemat comô byɛ mɛn mwa\nba ga tɛ́ ɛn gbɛrɛk sede nèy ngyī.\nYɛn a tumal na be tó como wɛt,\nmwa hɛn ba doyo, ba tele.\nTuk gawey mɛn ha ga pom,\njeng de bê tabak hɛn.", "22": "Misra wa ga tele, wó wus sede gwɔ̄m,\njeng de bemat comô vê repugu ba vey bagat.\nBa hwo e ra wɛ na tyém,\nsede bemat tow cɔ́gɔt.", "23": "Bê wey na yɛn sede gbɔng rehwot,\nmwa ano de bemat mɛn ba sé gyisik,\nbemat como mɛn ba dal rawal na nepyak,\nba dal gap bara.", "24": "Ba ga tɛ̀ a BeMisra rekyen,\nbemat rwa bato ba ga re ɛn e como.\nMe Dagwi Darwey ma ha ano.”", "25": "Dagwi Darwey, Da Jey Mwa, Dagwi Israyɛl a ye, “Ma sé kyè wɔ tabak Amɔn, dagwi Tebes, mwa na Farawo, na Misra tanga bedagwi mɛ, na begwɔ̀m mɛ. Ma sé kyè wɔ jut gbɔng gwɔ̀m Misra na mwa vemo de ba tɛ̀ gap mɛn e ra yɛ.", "26": "Mê nára hɛn e vɔ vemo de be simo be mɔbɔs hɛn, vɔk na Gbɔng Gwɔ̀m Nɛbukadnɛzar wo Babilɔn na bemat como mɛ. Ko e bama jeng tyɔng, bemat ba rɔda to sangal e Misra sede remo de yɛn á ra e jeng de ya ga kwey. Me Dagwi Darwey ma ha ano.”", "27": "À hwo, mwat fwom hom Yakɔp, hwo vo bengyip wɛt.\nÀ hwo Israyɛl, hwo ye lot wɛt.\nMê sey o yi e vwel yikyik,\nna yere mo yi e vwel sesam mɛn.\nYakɔp ê toyo vey e lɔ, ê sangal tyang, na yey dyɛngɛ,\nko vit a mwat de ê nɔng in bengyip.", "28": "Hwo vo bengyip wɛt, à Yakɔp mwat fwom hom,\nyaga ma sé tanga hwo,\nmê wey na mwa yére bemat jey,\ne ji vemo de ma gang o vɔk na yɛn,\nko mê wey na hwo hywiri wɛt.\nMê tabak hwo e gwong de gwa sé tyɛng,\nko mê tik o sana tabak wɛt.\nMe Dagwi Darwey ma ha ano."}
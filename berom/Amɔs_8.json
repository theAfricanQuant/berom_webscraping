{"1": "Darwey Dagwi a to dura a me pyɛ cak.\nMa di shap nèy regwi de na ga vel.", "2": "Ko a rangal me, a ye, “À Amɔs, e sé de hwà di ɛ?”\nMa toyo a yɛ, “E shap nèy regwi de na ga vel.”\nDagwi Darwey a yang me, “Jeng ya ga vey na me tabak bemat hom BeIsrayɛl.\nMê to sege yey hom e ra tabak mɛn wɛt.", "3": "E jeng o, lɛlɛ yey pyɛng de be ragas e lɔ gwɔ̀m bê tɛ́ ɛn lɛlɛ sesin.\nBavîn bemat bê sè kagwa.\nBê wok pyɛ cak wɛt.”\nDarwey Dagwi Darwey a ye ano.", "4": "Wok in, yin de yin e bɔrɔs vê mɛrɛk,\nko yin e simo wey na bepɛ̂ng vwel o.", "5": "Yin e tâng bato min,\n“E yɛ̌ jeng de Nzem Pwɛl Pwas nê tala hɛn,\nna wot a hwo rɛsɛl pyɛ̂ yeneng mot,\nna Tuk Shábat he kwey,\nna wot a to hwo rɛsɛl alkama mot ɛ?\nWot ê mɔndɔng neshǐ masâ pyɛ́ mo, na wot a gwɛ nepyak dyām.\nWot ê yong pyɛ̂ masâ nedirik na wot a mɔt mɛ bemat.", "6": "Wot ê sey vê mɛrɛk na dyam pyɛng,\nko bepɛng na kedyam sêy bekpatak zɔng.\nWot ê bunus pyɛ̂ yeneng o na byɛmɛ mo na wot a rɛsɛl.”", "7": "Dagwi Darwey a ga kana sira na to mɛ de Yakɔp e ra mɛ kaa.\n“Mwin mê sang ye bam a tom ves mɛn wɛt.", "8": "Yaga ano, vwel o hê digis e ra pyɛ́ yemo,\nko kawɛ mwat de a sé e ji hɛ ê ra sesin.\nVwel o mwa hê tut sede Gwɔrɔt Nil,\nhê turus he gyiris sede Gwɔrɔt Nil gwo Misra.", "9": "E jeng o, gwi gwô gaba e tê-gwi,\njey yê tɛ́ ɛ mwangalang nagwi.”\nDarwey Dagwi Darwey a ha ano.", "10": "“Mê tɛ̀ nezap nzem min ne tɛ́ ɛn jeng sesin,\nme tɛ̀ lɛlɛ yey pyɛng min be tɛ́ ɛn vè sesin.\nMê tɛ̀ a yin mwa berugû sesin,\nko me tɛ̀ yin wulsa bato min arɔng.\nMê tɛ̀ a sè sede bé tosho hwey wen hining zɔng.\nTuk o hê reneng a yin vɔk e yɛnɛ̂ hɛ.", "11": "Jeng ye kyè vey mwin de mê tomo na vyong e vwel o,\nvyông kpam-tuk, kɛ yêy hwɔshɔ̂ nshî sɔ wɛt,\nvyông wôk hâ Dagwi Darwey e negya.\nDarwey Dagwi Darwey a ha ano.", "12": "Bemat bê kyě gǎ yi e gbɔng rep womo vɔk e woro,\nyi e rwa bato vɔk e rwa rak.\nYɛn ê kyě tele kagwa be jama hâ Dagwi Darwey,\nko yɛn ê sɛ hɛ wɛt.", "13": "E jeng o, kavɛ bewen na bezɛrɛ behwong de be wok na netyang na gap,\nbê kushu jwàt-jwat na yêy hwɔshɔ.", "14": "Vemo de ba sisa na Ashima, dagwî Samariya,\nkɛ ba tē, ‘Ma sira na dagwî Dan’,\nna ‘Ma sira na rezâ pyɛ sekwît Bɛɛr-Sheba’,\nbemat o bê gabsa, ko bê sang to sogso wɛt.”"}
{"1": "“À bemat hom: Tik na wot a toyo\nvey na Dagwi Darwey!\nYɛ a ga hama hot\nko ê to tɛ̀ ot tyang.\nA ga tɛ̀ a wot baram,\nko ê to rɔgɔs a wot vɛ na be vel.", "2": "E bamâ pɔlɔ ba Dagwi Darwey ê to tɛ̀ ot wɛng-wɛng,\ne pɔlɔ hê tat ê to yang ot cik,\nyaga na wot a bin to sangal na yɛ.", "3": "Tik na wot a tɔk Dagwi Darwey,\ntik na wot a ye ngyɛ́k na wot a tɔk ɛ tsɛng-tsɛng.\nÊ vey na wot mwin,\nsede gasi he ye gbey.\nÊ to vey na wot sede rwâk nabolos,\nna wo naswigi de wo yel e vwel naka.”", "4": "Mê ra sɛ́ na hwo à Israyɛl ɛ?\nMê ra sɛ́ na hwo, à Yuda ɛ?\nTɛ̂ yey min ha sé sede wut nagasi,\nsede mwɛngɛ de gwó tanga sogo.", "5": "Yaga ano, ma yɛt ɛn na bezarap hom,\nma mɔbɔs hɛn na neha nu hom,\nma yɛt a yɛn shɔt\nwɛshɛrɛk sede gbara.", "6": "Me simo tɛ̂ yey hê mwin,\nko nɔrɔ̂ yas wɛt.\nMe simo tɔ̂k Dagwi\nko nɔrɔ̂ pyɛ̂ rangas wɛt.", "7": "Jeng de ba sey vwel o e Adam\nko ba hala wuna-na-sira hom.\nYɛn a sey tsak o na me wɛt.", "8": "Repomô Gileyat ra sila na bemat beves,\nra sila na nemi de be lusha.", "9": "Sede remo de begbik be gyeng mwat de ê kwey,\na sé ano de bagyɛng bepiris be ragas.\nYɛn e mɔbɔs bemat e gwông Shɛkɛm,\nyɛn e ra neves zá wɛt.", "10": "Ma ga di gbɔng pyɛ̂ byɛm-byɛm e lɔ Israyɛl —\nnejwâng BeƐfrayim na neligîs BeIsrayɛl.", "11": "À yin BeYuda arɔng,\nma ga tɛ̀ jeng de mê tabak hin sede jeng bwal.\nKayɛ jeng de mê simo toyo a bemat hom na nerat mɛn."}
{"1": "E bama mo, Mose tanga BeIsrayɛl ba ra a Dagwi Darwey lwɛlɛ̂ feng, ba ye:\n“Ma rɔda ra a Dagwi Darwey lwɛlɛ,\nyaga gbɔng wɛng de a ga re;\nsuga na dwa mɛ\na ga barak hɛn e ji gworep.”", "2": "Yɛ a sé gap hom na tîn lwɛlɛ hom,\nyɛ Dagwi Darwey de a sey me.\nE yɛ wɛ à Dagwi hom, ma rɔda ra a yɛ lwɛlɛ,\ne yɛ wɛ à Dagwî da hom, ma rɔda nɔng ɛ nerey.", "3": "Dagwi Darwey a sé mwât como,\nreza mɛ à Dagwi Darwey.", "4": "Bemât comô Farawo tanga bekyɛkyɛ̂ bedwa mɛ,\na ga barak hɛn e ji gworep.\nBejwâng bemât nuyêl como mɛ,\nnshî Gbɔng Rep Sere na ga re ɛn.", "5": "Tɛmɛ-nshi na kyiri hɛn,\nba tē pyɔp vɔk e nɛ̂n gworep sede gwofwa.", "6": "“Vwɔ yege mō, à Dagwi Darwey, gwa vɔk reto za wɛt,\nvwɔ yege mō, à Dagwi Darwey, gwa cɛgɛt wo repugu!”", "7": "Ná gbɔng nerey mō, hwà ga kyira vê repugu mō,\nhwà tɛ̀ shom mō, ye hwo e ra yɛn, ya re ɛn sede cugul.", "8": "E ji shom, hwà pɛl nesong mō,\nko nshi na pere tula hɛn;\nTɛmɛ-nshi na tumal tabat sede jwa-duk,\nnshî nɛ̂n gworep na ye gàt.", "9": "Wo repugu a ye,\n“Ma rɔda raa bol mɛn na yol, mê wɔ̀ vo ɛn,\nma rɔda gas pyɛ́ mɛn de ma hashe,\nma rɔda rungta a to hom yɛ.\nMa rɔda hwɔltɔ wal hom,\nma rɔda wey na yɛn na vwɔ hom.”", "10": "Ko hwo, à Dagwi Darwey, hwà pɛl nesong mō,\nnshî gworep na kyiri hɛn;\nba ye pyɔp sede dyam shi e ji tɛmɛ-nshi.", "11": "“À Dagwi Darwey, wà a sé sede hwo e ji bemat-lagwi ɛ?\nE wa a vɔk nerey, ko a to sé jɛrɛ sede hwo ɛ!\nWa e ra tomông bengyip tanga pyɛ̂ langat sede hwo ɛ!", "12": "Hwà nára vwɔ yege mō,\nko vwel ha wɔlɔk vê repugu mot.", "13": "Hwà tɛ̀ yey na bemat mō,\nvemo de hwà ga vibis hɛn,\nko hwà ga kyè e nuyel mɛn.\nNa gap mō hwà ga kyè na yɛn taltal\nvɔk e kwɔ̂n sangal mō hê jɛrɛ.", "14": "Bemât jey ba wok, ba vow babek mɛn;\nnepêp bengyip na hwo e ra BeFilisti.", "15": "A sé a begwɔ̀m Ɛdɔm yɔɔt a remo,\nbemât nuyêl BeMowap ba vow na bengyip,\nneyey bemât sangal e ji Kanaan na ye ywey.", "16": "Bengyip ná sap ves nà hwo e ra yɛn;\nyɛn a di gâp vwɔ mō, yɛn a sǎ diring,\nsɛ̌ bemat mō, à Dagwi Darwey, ba ye dɔ,\nbemat mō de hwà ga tɛ̀ ɛn bemo.", "17": "Hwô vey na yɛn, na hwo tik ɛn e ra raku mō;\nkwɔn de hwo Dagwi Darwey hwà yong, na hwo sangal ɛ,\nkwɔ̂n rê fongol de hwà lɔk na vɔ mō.", "18": "Hwo Dagwi Darwey hwà rɔda re negwɔm neshey gbak-gbak.”", "19": "Yɛn a ra lwɛlɛ mo, yaga bedwâ Farawo, na bekyɛkyɛ vɛ̄ tanga besuga mɛ ba yel e ji gworep, ba raa BeIsrayɛl, ko Dagwi Darwey a toyo na nshî gworep o e ra yɛn. Ko BeIsrayɛl ba ga kana kyè e ra vwel hwogot e tê gworep.", "20": "Miryam, hwā zarap, gwà Aharon, a jut kebing e vwɔ mɛ, ko beha mwa ba dopɛ, be rɛ̌ na nebing o.", "21": "A yishi a yɛn lwɛlɛ mo, ko beha mo ba wunsa:\n“Ra in a Dagwi Darwey lwɛlɛ,\nyaga gbɔng wɛng de a ga re;\nsuga na dwa mɛ a ga barak hɛn e ji gworep.”", "22": "Mose kwong a sogo na BeIsrayɛl yi e bak Gbɔng Rep Sere, ba kyè vɔk e hêy Shur. Yɛn a kyè kwɛngɛl pɔlɔ tat e hey, ko ba sɛ̀ nshi wɛt.", "23": "Ba wɔ̀ wul Reneng, kwɔn de ba sɛ̀ ɛ nshi. Ko ba tɔk sɔ nɛ wɛt, yaga na reneng, yaga ano de ba kana vo a kwɔn o rezâ Reneng.", "24": "BeIsrayɛl ba gwɔrɔng e ra Mose, ba tē, “E sɛ́ de wot ê sɔ ɛ?”", "25": "Ko Mose a ra won na Dagwi Darwey, de a dura a yɛ cɛ̌k cɔgɔt cak. A jut yɛ, a bomo e ji nshi mo, ko na tɛ́ ɛn nerat.\nE hwomo Dagwi Darwey a nɔng ɛn nu, a tɛ̀ a yɛn redu, ko a mara hɛn arɔng.", "26": "A ye, “Ma sé Dagwi Darwey, Dagwi min. Ka sede yin a rɔda gyeng ha hom gakgak, na yin ra pyɛ́ de ya jam e bayis hom, na yin wok ha hom, na yin gyeng badu hom, ko ma rɔda vey a yin na nerɔ yerê nane de ma kana tɛ̀ e ra BeMisra wɛt, yaga me Dagwi Darwey ma sé mwât tɛsɛ hin tyang.”", "27": "Yi e Reneng yɛn a vey e Elim, kwɔn de ha vɔk lel nshi kuru na vɛ ba tanga batîn tyet barey o kuru bataama . Ko yɛn a tɛ̀ kwɔ̂n ye ngyɔk e hwomo bagat na nshi mo."}